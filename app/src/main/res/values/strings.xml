<resources>
    <string name="app_name">حلم أميرة</string>


    <string name="C1">
الحلقه الاولى

أميره وهى داخله اوضة النوم "جاسر...اصحى يا حبيبى يلا هتتأخر على شغلك"
"حاضر....سيبينى بس 5 دقايق كمان...تكونى انتى حضرتى الفطار"
"الفطاره جاهز.....قوم بقى يا جاسر هتتاخر على شغلك وانا كمان هتاخر على البنك...ولا مش ناوى توصلنى فى طريقك"
بيقوم جاسر يدخل الحمام ويغسل وشه ويرجع يقعد على السفره....اميره بتجيب اخر حاجه من المطبخ وتقعد جنبه على السفره
"انت مش بتاكل ليه...هو الفطار مش عاجبك ولا ايه؟"
"تسلم ايدك ....بس مليش نفس"
"مالك يا جاسر؟؟...بقالك كام يوم مضايق ومش بتتكلم معايا زى الاول...انا زعلتك فـ حاجه وانا مش واخده بالى"
"لا مفيش حاجه....بس فى لخبطه فى الشغل اليومين دوول علشان كده تلقينى مضايق شويه"
"روق ياحبيبى....كل حاجه هتتحل ان شاء الله"
"ان شاء الله....انا هقوم اغير هدومى تكونى انتى فطرتى وننزل سوا"
"بس انت مكلتش حاجه ....هتنزل من غير فطار؟؟"
"مليش نفس"
بيقوم جاسر يغير هدومه و أميره قاعده على السفره بتفكر تكون عملت حاجه زعلت جاسر بس مفيش حاجه حصلت بينهم
أميره فى المطبخ بعد ما رفعت اطباق الفطار عن السفره ..جاسر خرج من اوضة النوم ورايح ناحية باب الشقه وبينادى على اميره
"أميـــره...انا هسبقك على تحت ..متتأخريش"
"حاضر ياحبيبى مش هتاخر"
فى العربيه جاسر وأميره ساكتين..اميره عايزه جاسر يتكلم
"مقولتليش يا حبيبى تحب تتغدا ايه علشان اقول لماما تجهزهولى وانا مروحه اعدى عليها اخده"
"اى حاجه"
اميره حست ان جاسر مش عايز يتكلم فسكتت
تليفون أميره بيرن بتفتح الشنطه وطلعت تليفونها "الو...ازيك يا نيهال...الحمد لله.....انتى ايه اللى مصحيكى بدرى كده ....عندك جلسه بدرى كده ...اه انا فى الطريق...خير فى حاجه...اوكى....باااى"
"دى نيهال بتقولى هتعدى عليا بعد الشغل وهنروح سوا علشان عايزانى فى حاجه مهمه "
جاسر مردش على أميره...اميرة اتنرفزت من تجاهل جاسر ليها ..فسكتت وبصت ناحية الشباك
****************************************
حسين وناديه على السفره
حسين "هو وليد لسه نايم.؟؟"
ناديه"لا...صحى من شويه ودخل الحمام"
بيخرج وليد من اوضته "صباح الخير يا بابا ....صباح الخير يا طنط"
"صباح الخير "
وكالعاده بتتغير تعبيرات وش ناديه بسبب كلمه طنط
"صباح الخير ...ثوانى اعملك النسكافيه بتاعك"
بتقوم ناديه تتدخل المطبخ ووليد بيقعد على السفره
"انت مش هتبطل كلمة طنط دى"
"امال عايزنى اقولها ايه؟"
"قولها ياماما...دى هى اللى مربياك"
"هى اشتكتلك"
"لا مشتكتش"
"انا اسف يا بابا ...بس انا مش هقدر اقول كلمة ماما دى الا لأمى بس الله يرحمها"
"الله يرحمها ...بس الام اللى بتربى يا بنى"
"معلش يا بابا...مش هقدر"
بتيجى ناديه من المطبخ وفى ايدها كوبايه النسكافيه ....بتحطها قدام وليد
"شكرا"
"بالهنا والشفا يابنى"
بيشرب وليد النسكافيه ويخرج
"متزعليش من وليد يا ناديه ...انت عارفه هو قد ايه كان متعلق بمامته"
"انا ازعل من وليد ...ده ابنى ...فى حد يزعل من ابنه...انا زعلانه من نفسى انى مقدرتش اعوضه عن امه...مع انى والله مش بفرق بينه وبين أميره وربنا يعلم"
جرس التليفون بيرن بتقوم ناديه ترد"ازيك يا أميره عامله ايه ....باباكى بيسلم عليكى....حاضر هجهزه...لا متقلقيش ...مع السلامه"
حسين بيبص لناديه "عايزه ايه أميره"
"بتوصينى اجهزلها الاكل علشان تاخده وهى مروحه من الشغل"
"طيب مش عايزه حاجه اجيبهالك معايا وانا جاى"
"لا مش محتاجين حاجه .....انت رايح فين على الصبح كده"
"هروح البنك اخلص الاوراق اللى كانوا طلبينها منى....بقالهم فتره طالبين الورق...وانا اللى مرحتش اقدمه"
"مش كنت عملت الموضوع ده فى البنك اللى اميره شغاله فيه ...وكنت استريحت من وجع الدماغ ده واميره كانت هتخلص كل الاوراق المطلوبه"
"انا مش عايز حد من الولاد ياخد خبر بالموضوع ده....متجبيش سيره لـ أميره"
"حاضر ......اللى انتا شايفه ....ربنا يخليك لينا وميحرمناش منك ابدا"
**********************************
نيهال قاعده فى عربيتها قدام البنك مستنيه خروج اميره...نيهال بتشوف اميره بتشاور لها اميره بتروح لها وبتركب العربيه
"ايه يا حضرت الافوكاتوا ..عملتى ايه فى جلسة النهارده؟"
"دا سؤال....برائه من الجلسه الاولى طبعا"
"يا جامد انت "
بيضحكوا هم الاتنين
"هاااااااا....هنروح فين ؟"
"هنعدى على ماما الاول اجيب الاكل من عندها وبعدين نروّح....انتى كنتى عايزانى فى ايه"
"ماما جايبالى عريس"
"مبروك....اخير هخلص منك بقى"
"هو انا وفقت؟؟"
"وانتى ايه اللى يخليكى ترفضى ...طنط وفاء مش هتجيبلك عريس وحش"
"هو مش موضوع حلو ووحش....المشكله ان مش ده الانسان اللى بحلم بيه...دا من الرجاله اللى بتسمع كلام مامتها فى كل حاجه"
"طب ما ده كويس...بعد الجواز هيسمع كلامك...وبعدين انتى مينفعش معاكى غير واحد زى ده "
"بس بقى بطللى هزار....انتى عارفه انى مش ممكن ارتبط بواحد معندوش شخصيه وبيسمع كلام حد....ان نفسى فى واحد احبه من اول نظره ويبهرنى بشخصيته.... ورأيه يكون من دماغه"
"علشان كل يوم ترفعى قضيه عليه ان شاء الله"
"تصدقى انا غلطانه انى حكيتلك وانا اللى كنت فاكره انك هتساعدينى انى اخد القرار الصح"
"يابنتى انت مقرره اصلا...لو عايزه تسمعى رأيى بجد...فكرى كويس ومتخبيش خيبتى....ادى انتى شايفه الحب عمل فيا ايه ولسه بيعمل..."
"فى حاجه حصلت تانى بينك وبين جاسر.؟؟"
"مفيش جديد ...لسه قافش ومش بيتكلم معايا غير على قد السؤال...انا خايفه يكون شك فى حاجه..."
"انتى عبيطه...وهو هيعرف منين بس؟"
"مش عارفه....طب هو ليه متغير معايا"
"تلاقى بس عنده مشاكل فى الشغل"
"هو بيقول كده ..بس انا مش مصدقه"بتبص أميره فى الساعه
"ياااه ...الوقت اتأخر...يلا بينا يادوب الحق اخد الاكل من عند ماما واروّح..قبل جاسر ما يوصل البيت"
بتدور نيهال العربيه وبيمشوا من قدام البنك وهم فى الطريق
"مقولتليش يا أميره...مرات البواب رجعتلك الاسوره والخاتم ولا لا"
"لا لسه ...بس انا هددتها هى وجوزها لو الحاجات مرجعتش هبلغ عنهم"
"انتى غلطانه...المفروض كنتى بلغتى عنهم اول ما عرفتى ان الحاجات دى اتسرقت"
"انا مش عايزه جاسر يعرف بالموضوع ..لانه كان رافض ان اجيب شغاله واقنعته بالعافيه ان مرات البواب هتيجى تنظف الشقه مرتين فى الاسبوع ...ولو عرف هيعملها حجه ويقولى اقعدى من الشغل "
"طب وهتعملى ايه دلوقتى"
"انا اديت لهم مهله لحد بكرا..علشان جاسر مسافر شرم وهيرجع يوم السبت لو الحاجه مرجعتش هبلغ عنهم واللى يحصل يحصل بقى"
نيهال بتوصل اميره لبيت مامتها
"هبقى اكلمك بالليل ..اشوف عملتى ايه فى العريس"
"ماشى ...سلميلى على طنط ناديه وعمو حسين"
"الله يسلمك ...باااى "
"باااى"
بتشمى نيهال بعربيتها وأميره بتطلع لمامتها
********************************
"ما تقعدى شويه يا أميره"
"مش هقدر يا بابا ...عايزه الحق اروّح قبل جاسر ما يوصل البيت"
بتنادى أميره على مامتها
"يلا ياماما كده هتاخر على جاسر"
بتخرج ناديه من المطبع ومعاها كيسه
"خدى يا أميره...الاكل كله جاهز"
بقولك يا ماما " ماتيجى بكره تباتى معايا علشان جاسر مسافر وهبقى لوحدى"
"ومين اللى هيشوف طلبات ابوكى ووليد"
"مش كنتوا جبتوا شغاله....كانت نفعت دلوقتى"
"انتى ع ارفه ابوكى مش بيحب ياكل من ايد حد غيرى....ما تيجى انتى تباتى معانا وتطلعى من هنا على الشغل"
"مش هينفع ...جاسر ممكن يرجع الفجر...مين هيحضر له الفطار...خلاص مش مشكله لو عرفت اجى هاجى...انا همشى بقى علشان متأخرش. ..سلام ياماما....مع السلامه يا بابا"
"مع السلامه يابنتى .اجى اوصلك؟"
"لا يا بابا ....استريح انت ...انا هاخد تاكسى"
*************************************
بعد العشا اميره وجاسر قاعدين فى الانتريه بيتفرجوا على التلفزيون
"جاسر يا حبيبى ...عجبك الاكل اللى ماما عملته "
رد جاسر ببرود " كويس"
"انت هتسافر امته؟؟"
"الفجر"
"هقوم احضرلك شنطتك...واحطلك فيها غيار علشان لو هتبات هناك"
جاسر مش بيرد...قامت أميره حضرت الشنطه ورجعت لجاسر تانى
"عايز حاجه ياحبيبى قبل ما أنام ؟؟"
"شكرا"
بتفقد الامل من جاسر وتدخل أوضتها بتمسك التليفون وبتتصل بنيهال
"الو ....ايه يابنتى...عملتى اايه...فى ايه؟!!...فى العريس طبعا...وطنط وفاء عملت ايه؟....دى اقل حاجه تعملها....انتى حره بس كل دى فرص انتى بتضيعها من ايدك....بقولك ايه انا بكره لوحدى فى الشقه وجاسر مسافر زى مانتى عارفه ما تيجى تقعدى معايا.....اوكى...هعملك الاكل اللى بتحبيه...هستناكى ....باااى"
**************************
جرس التليفون بيرن بتيجى أميره من المطبخ "الووو ...ايوه يا ماما ...لا مش هعرف اجى...نيهال هتجيلى تقعد معايا...شكرا ياحبيبتى ....سلميلى على بابا ووليد"
بتيجى نيهال وبيتغدوا ويتعشوا سوا....وبعد العشاء بيتفرجوا على التليفزيون ...نيهال بتقول ل أميره.....
" يعنى الساعه 10 والبواب ومراته مرجعوش الحاجه."
"هم احرار بقى....انا اديتهم فرصه يرجعوا اللى سرقوه ...لو الحاجات مرجعتش بكراا الصبح هقدم بلاغ فيهم"
"ايه يابنتى الطيبه دى...انا حاسه انهم صعبانين عليكى "
"انتى بتقولى فيها ....بس مش هم اللى صعبانين عليا ..ولادهم اللى صعبانين عليا...ايه ذنبهم"
بيرن تليفون نيهال" الووو ...ايوه ياماما....انا عند أميره.....خير ...عايزنى ليه.....حاضر يا ماما ...جايه مش هتأخر....باااى"
"فيه ايه"
"دى ماما يا ستى.....اكيد طبعا قالت لخالى على موضوع العريس وجاى علشان يتكلم معايا ويقنعنى...."
"يابنتى ماتفكرى تانى....مش ممكن يكون انسان كويس"
"هو فعلا انسان كويس ....بس مفيش نصيب....هقوم انا بقى علشان متأخرش"
"ماشى ...سلميلى على طنط"
نيهال بتفتح الباب وخارجه.... بتنادى عليها اميره "نيهال....ابقى كلمنى اما تروحى...اهو تسلينى....انا اول مره ابات لوحدى فى الشقه دى"
"اوووكى...سلام يا ميرا"
"سلام"
قفلت اميره الباب ورا نيهال وبتدخل تقعد قدام التليفزيون وبتقلب فى القنوات</string>
    <string name="C2">الحلقه التانيه

تانى يوم الصبح فى بيت حسين جرس التليفون بيرن بتخرج ناديه من المطبخ وبترفع السماعه "الو....ازيك يا جاسر ..عامل ايه ....لا مش عندى...تلاقي عندها مشوار هتروحه ...اتصل بيها على الموبايل بتاعها....نسيته .....طب استنى شويه واتصل ب نيهال ممكن تكون عندها ...مع السلامه يا حبيبى"
حسين خارج من اوضة النوم"مين اللى بيتصل على الصبح كده؟؟"
"ده جاسر"
"خير ...حصل حاجه"
"لا اميره خرجت بدرى ونسيت تليفونها فى الشقه..فاتصل كان فاكرها عندى ..قولتله انها مجتش"
"مش كانت سابت له ورقه تقول فيها هى رايحه فين"
"احنا مش عارفين ايه اللى خلاها نزلت مستعجله ونسيت تليفونها ...انا شويه وهتصل بـ جاسر اشوف هى راحت فين"
"ماشى...هو وليد خرج ولا لسه"
"لا لسه نايم"
"لسه نايم ....كده يتأخر على شغله...هقوم اصحيه تكونى انتى حضرتي
له الفطار"
"حاضر ..ثوانى والفطار يكون جاهز"
بيخبط حسين على باب اوضة وليد "وليــد....اصحى يابنى هتتأخر على شغلك"
مفيش حد بيرد فتح باب الاوضه ودخل لقى وليد نايم بيروح على الشباك وبيفتحه وبيملى الاوضه نور الشمس
"ايه ده.....فيه ايه يا بابا ؟"
"اصحى يابنى هتتأخر على شغلك"
"لا يا بابا انا مش هروح ...انا اتصلت بـ سامى صاحبى ..وهياخد لى أذن النهارده "
حسين بقلق "مالك يا وليد انت تعبان ؟" وبيحسس على راس وليد...وليد بيبعد راسه "لا مش تعبان "
"طب قوم افطر "
"مليش نفس يا بابا ..افطروا انتوا وانا اما اصحى هبقى افطر....وياريت مفيش حد يصحينى"
بيقفل حسين الشباك زى ما كان وبيقفل الباب ويخرج
****************************************************************
فى بيت نيهال .....وفاء داخله اوضة نيهال "يلا يا نيهال ...مش هتروحى الشغل "
نيهال بتفتح عينيها " عندى جلسه الساعه 12 يا ماما "
"طيب اظبتى المنبه علشان انا خارجه ....والفطار عندك فى الثلاجه ...طلعيه وافطرى"
"حاضر ..انتى رايحه فين يا ماما النهارده السبت مفيش مدرسه ؟"
"انتى نسيتى خالتك هتعمل العمليه النهارده ولازم اكون جنبها "
" اه صحيح ....ربنا يقومها بالسلامه"
"يارب "
"هخلص شغلى واتصل بيكى "
"ماشى "
بتخرج وفاء من الاوضه وبتقفل الباب وراها ونيهال بتظبط المنبه وبتكمل نووووم
*************************************************************
فى بيت حسين ....ناديه خارجه من المطبخ......يلا يا حسين الفطار جاهز"
بيخرج حسين من الاوضه بعد ما صلى الصبح
"انت صحيت وليد؟؟"
"صحيته ..بس بيقول مش هيقدر يروح النهارده و هيفطر اما يصحى"
"ليه هو تعبان ؟؟"
"لا مش تعبان ولا حاجه ....اكيد السهر اللى بيسهروا مع الشله اللى ملموم عليها هو اللى مش بيخليه يعرف يصحى"
"شباب يا حسين ..سيبه يسهر وينبسط ويعمل اللى هو عايزه"
"اللى فى سنه اتجوزا وخلفوا ...هيفضل كده لحد أمته "
"اول ما يتجوز هيعقل وهيبطل كل اللى بيعمله ده"
جرس الباب بيرن ...بتقوم ناديه تفتح
ناديه "جاسر ...اتفضل يابنى "
جاسر "شكرا يا طنط "
حسين " تعالا يا جاسر افطر"
"شكرا يا عمى..بالهنا والشفا....لو سمحتى يا طنط ..ممكن عنوان نيهال "
"ليه يا جاسر خير ."
"انا قلقان على أميره .....هروح اشوفها عند نيهال فى البيت"
"طب ما تكلم نيهال فى التليفون اسألها "
"كلمتها ..بس تليفونها غير متاح"
ناديه بتقول لجاسر على العنوان
"شكرا يا طنط "
"ابقى كلمنى طمنى يا جاسر "
"حاضر يا طنط "
بيمشى جاسر وبتقفل ناديه الباب وراه وبترجع لحسين
"انا مش عارفه هتكون راحت فين...ربنا يطمنا عليها"
"متقلقيش يا ناديه ...تلاقيها فى مشوار او عند حد من صحابها "
"ربنا يستر...قلبى مش مطمن "
*********************************************************
جرس بيت نيهال بيرن....بعد مده بتفوق نيهال على صوت الجرس وبتقوم تفتح الباب
"جاسر!!....خير فى حاجه؟!"
"اميره عندك؟؟...."
"لا مش عندى ...ايه اللى هيجبها بدرى كده....انتوا اتخنقتوا؟؟"
"لا متخنقناش....انا رجعت من السفر ملقتش أميره فى الشقه ....ونسيت تليفونها...واتصلت عند مامتها ملقتهاش"
"روحت البنك؟؟"
"النهارده السبت مفيش بنك "
"مش عارفه ....انا مشوفتهاش من امبارح بالليل .....بس انا هكلم كل صحابنا ...ممكن تكون عند حد فيهم"
"لو عرفتى حاجه طمنينى"
"حاضر ...انت هتعمل ايه دلوقت"
"هرجع الشقه تانى اشوفها رجعت ولا لا.....ولو مرجعتش هتصل بـ بابا ممكن تكون عندهم"
"ماشى....لو عرفت حاجه انت كمان ابقى طمنى "
"حاضر ...سلام"
"مع السلامه"
*******************************************************
بيخرج حسين من اوضة وليد
"هاااا ....قالك ايه؟"
"متصلتش بيه ولا يعرف عنها حاجه"
"لا انا مش هقدر اصبر اكتر من كده.."
"هنعمل ايه يعنى"
"مش عارفه...كلم جاسر شوفه عمل ايه"
بيتصل حسين بجاسر "الوو ...ايوه يا جاسر....مفيش اخبار....نيهال قالتلك ايه ؟....ماشى يابنى ...لو فى اخبار جديده كلمنى"
"مفيش جديد ...راح لنيهال وقالتله انها مشفتهاش من امبارح...ولو فيه جديد هيكلمنا"
ناديه وهى بتعيط "يا حبيبتى يا بنتى...يا ترى ايه اللى حصلك"
"جرى ايه يا ناديه .......انت هتفولى على البنت ليه ...ان شاء الله هتكون بخير "
"يارب يا حسين يارب"
"انا هروح لجاسر الشقه واشوف هنعمل ايه"
"خدنى معاك"
"هتيجى تعملى ايه بس "
"مش عارفه ...بس استنى فى شقتها "
"خليكى انتى علشان لو رجعت على هنا..."
*****************************************************************
فى شقة جاسر "اتفضل يا عمى"
"ايه يا جاسر مفيش اخبار؟؟"
"مفيش يا عمى.....ان هتجنن مش عارف هتكون راحت فين "
"احنا لازم نعمل محضر باختفاءها....مش هينفع نقعد من غير ما نعمل حاجه كده"
"مينفعش نعمل محضر الا بعد مرور 24 ساعه على اختفائها "
بينزلوا يدوروا عليها فى المستشفيات....وفى اى مكان ممكن تكون فيه...حسين وجاسر بيرجعوا الشقه....حسين بيقول لـ جاسر...
"انا هروح ابلغ الساعه 11 بالليل وهى لسه مرجعتش"
"ثوانى ياعمى...هتصل بـ نيهال اشوفها عملت ايه"
بيتصل جاسر بينهال "الو ...ايوه يا نيهال ...لا مفيش اخبار ...انتى عملتى ايه.... وقالوا ايه ....ماشى ...شكرا يا نيهال ...حاضر ..مع السلامه"
"قالت ايه "
"اتصلت بكل صحابها وقالوا انهم ماشوفهوهاش"
"احنا لازم نعمل محضر انا مش هقدر استنى اكتر من كده"
بيخرج حسين ووراه جاسر ....بيوصلوا القسم ...وعملوا محضر باختفاءها
حسين" ايه اللى هيحصل دلوقتى؟؟"
عسكرى القسم "هنبحث عنها فى كل مكان...اول ما نوصل لحاجه هنكلمكم...بس عايزين صوره ليها"
بيطلع جاسر محفظته وبيديله صوره لـ أميره
بيروّح حسين وجاسر على شقت جاسر ومفيش حد منهم جايله نوووم
*****************************************************
تانى يوم الصبح فى مكتب المقدم شريف عنتر مفتش المباحث
بيدخل العسكرى "شريف بيه ...فى اشاره جاتلنا عن جثه لشابه مقتوله فى عماره مهجوره ...بنفس مواصفات البلاغ اللى اتقدم أمبارح" *****************************************************</string>
    <string name="C3">الحلقه الثالثه

فى مكان الحادثه....عربيات الاسعاف والشرطه واقفين وفريق من البحث الجنائى بيقوم بشغله وبيعاينوا المكان...بيوصل شريف لمكان الحادث
بيسأل شريف احد العساكر" مين اللى لقى الجثه"

"حارس العماره يا فندم "
"هو فين؟"
بيجى حارس العماره وملامح الخوف ظاهره على وشه
شريف"انت اللى لقيت الجثه؟"
الحارس "ايوه يا باشا"
شريف "قولى انت لقيتها ازاى ؟"
الحارس "والله يا باشا انا لسه راجع من البلد...الجماعه بتوعنا كانوا تعبانين شويه فـ روحت اطمن عليهم...صاحب العماره اتصل بيا علشان يبلغنى ان الناس اللى هتهد العماره هيبتدوا من النهارده ...فرجعت علشان اجهزلهم العدد اللى هيشتغلوا بيها....واول ما وصلت سمعت صوت كلاب فى العماره...طلعت لقيت الكلاب ملمومه على الجثه ...بعدت الكلاب عن الجثه واتصلت بحضراتكم على طول"
شريف "بقالك قد ايه فى البلد؟؟"
الحارس"انا سافرت يوم الخميس يا باشا ورجعت النهارده الصبح"
شريف "والعماره فاضيه بقالها قد ايه "
الحارس" من6 شهور يا باشا "
بينادى شريف على احد العساكر ...بيجى العسكرى
شريف "خد اقواله وخليه يمضى عليها ....واتصل باصحاب البلاغ المتقدم أمبارح"
العسكرى " حاضر يا فندم "
بيروح شريف لمكان الجثه وبيتكلم مع واحد من افراد البحث الجنائى "
شريف "وصلتوا لحاجه؟؟"
رجل البحث الجنائى "الوفاه حصلت من الساعه 1.5 لـ الساعه 3 والمجنى عليها فى العشرينات ....ومن الواضح ان الجريمه محصلتش هنا لانه مفيش اى أداه للجريمه ولا دليل على المقاومه...اتقتلت فى مكان واللى قتلها رماها هنا....معرفناش نحدد طريقة القتل لان الجثه اتشوهت بسبب الكلاب....هننقل الجثه للمشرحه وهنكمل بحث هناك "
شريف "التقرير هيكون جاهز امته ؟"
رجل البحث الجنائى "بكره الصبح ان شاء الله هيكون على مكتب حضرتك"
******************************************************************
فى شقة جاسر ....جاسر وحسين كل واحد منهم نايم على كرسى فى الانتريه بعد سهرهم طول الليل...بيرن تليفون جاسر ..جاسر وحسين بيصحوا ....وبسرعه بيمسك جاسر تليفونه....حسين بيسأله
"مين يا جاسر "
"دى نيهال......ألووو...ايوه يا نيهال....لامفيش اخبار.....قالولنا لو فى جديد هيبلغونا.....معلش ماسمعتش التليفون ...معلش يا نيهال فى ويتنج من رقم غريب هرد عليه وابقى اكلمك تانى ...مع السلامه"
بيقفل جاسر مع نيهال وبيرد على الرقم الغريب
"الووو... ايوه انا....خير...لقيتوا أميره.....حاضر هاجى بسرعه"
حسين بيقعد بانتباه لمكالمة جاسر
"ايه يا جاسر ...فى اخبار عن أميره؟"
"بيقولوا لازم نروح القسم ضرورى....انا هكلم نيهال اقولها تقابلنا هناك"
"وانا هتصل بحماتك اطمئن عليها....تلاقيها مابطلتش عياط من امبارح"
********************************************************
فى بيت حسين....ناديه ماسكه التليفون وبتحاول تتصل بجاسر ...لكن مفيش حد بيرد.....جرس الباب بيرن....بتقوم ناديه بسرعه تفتح الباب
بتلاقى احسان "سلاموا عليكوا....ازيك يا أم أميره"
"ازيك يا أحسان...... تعالى اتفضلى"
"خير ...ايه اللى حصل لآميره"
"مش عارفه والله يا أحسان انا عقلى هيُقف من كترالتفكير....انتى عرفتى منين"
"كنت بكلم وليد أمبارح ...وقالى على اللى حصل...ان شاء الله خير متقلقيش"
"مقلقش ازاى يا احسان ...دى بقالها يومين برا بيتها ومش عارفين عنها حاجه "
"مكلمتيش حسين ولا جاسر؟"
"حسين اخوكى كلمنى من شويه وقالى انهم رايحين القسم ...بيقول فى اخبار جديده...ومن ساعتها مكلمنيش ولا اعرف حاجه"
"انا اتصلت بيه اكتر من مره بس مفيش حد بيرد.......علشان كده جيت أطمن واعرف ايه اللى حصل بالظبط"
"ربنا يستر انا قلقانه.....وقلبى مقبوض ....حسه ان أميره حصلها حاجه"
"تفى من بقك يا أختى.....ان شاء الله هترجع لبيتها ولجوزها....بس انت ادعيلها "
"يااارب.....يااارب طمنى على بنتى يارب.....هو وليد فين ازاى ميكونش جنب ابوه وجوز أخته فى موقف زى ده"
"انا كلمته من شويه وقالى انه رايح لهم على القسم"
************************************************************
فى مكتب المقدم شريف ...حسين وجاسر قاعدين مع شريف
جاسر"خير يافندم....فى اخبار عن مراتى؟"
شريف"احنا لقينا جثه فى عماره مهجوره ..بس مش متأكدين لو هى جثه مراتك ولا لا"
حسين "انت بتقول..بنتى انا"
جاسر بقلق" اهدى يا عمى ان شاء الله مش هتكون أميره"
شريف "ممكن حضراتكوا تهدوا شويه ...احنا مش عارفين اذا كانت هى بنتك ولا لا ...حضراتكوا هتروحوا معايا المستشفى دلوقتى تتعرفوا على الجثه "
وهم خارجين من مكتب شريف ...نيهال بتيجى وهى بتجرى
نيهال"خير ياعمى ..ايه اللى حصل ؟"
جاسر "بيقولوا لقوا جثه فى عماره مهجوره ولازم نروح نتعرف عليها "
نيهال وهى الدموع فـ عنيها
نيهال "مستحيل تكون اميره"
وحسين مصدوم من الخبر اللى سمعه ومش قادر يقول حاجه غير انه عمال يدعى
جاسر "اهدى شويه يا نيهال ان شاء الله مش هتكون اميره"
نيهال "يا رب ياجاسر"
بيخرجوا من القسم شريف بيركب عربيه البوليس ووراه جاسر بالعربيه ومعاه حسين .....ونيهال فى عربيتها
*******************************************************
بعد ربع ساعه بيوصلوا للمشرحه وبيدخل شريف ووراه جاسر وحسين ونيهال وماشيين بـ بطىء وحسين لسه عمال يدعى ونيهال بدأ يبان فى عينها الدموع وبيوصلوا لاوضه الجثه
شريف"ممكن يا دكتور تخرج لنا الجثه علشان يتعرفوا عليها "
بيخّرج الدكتور الجثه.....شريف بيبص لجاسر ....جاسر مش عارف يحدد هى ولا مش هى الجثه مشوه جدا....وحسين مش عارف يحدد وبيبص لجاسر ونيهال واقفه بعيد عن الجثه مش قادره تبص....
*****************************************************</string>
    <string name="C4">الحقه الرابعه

بعد ربع ساعه بيوصلوا للمشرحه وبيدخل شريف ووراه جاسر وحسين ونيهال وماشيين بـ بطىء وحسين لسه عمال يدعى ونيهال بدأ يبان فى عينها الدموع وبيوصلوا لاوضه الجثه
شريف"ممكن يا دكتور تخرج لنا الجثه علشان يتعرفوا عليها "
بيخّرج الدكتور الجثه.....شريف بيبص لجاسر ....جاسر مش عارف يحدد هى ولا مش هى الجثه مشوه جدا....وحسين مش عارف يحدد وبيبص لجاسر ونيهال واقفه بعيد عن الجثه مش قادره تبص....الدكتور بيطلع كيس صغير فى حاجه من جيبه ......
الدكتور"هى المدام متعوده تنزل من البيت وهى لابسه دهب كتير"
جاسر"لا ...كعادتها مش بتلبس الا الدبله وسلسله فيها صورتى انا وصاحبتها نيهال"
بيدى الدكتور لجاسر الكيس الصغير ..."هى دى دبلة مراتك؟؟"
بباخد جاسر الكيسه ويفتحه....بيبص للدبله .بيشوف جواها حرفين (AوG)....الدموع بتنزل من عين جاسر وبيطبق أيده على الدبله جامد وبيشاور للدكتور براسه بالايجاب "هى"
اول ما جاسر قال هى ..حسين عيط بصوت عالى وقال لجاسر "دى مش أميره يا جاسر صح؟؟....أميره ماماتتش....ردوا عليا..... أميره ماماتتش
....اااااه يا بنتـــــــــــــــــــــــى"
نيهال بتسمع كلام جاسر ورد فعل حسين بتوقع على الارض مُغمى عليها
بيجرى شريف والدكتور عليها بيحاولوا يفوقوها ....حسين بيعيط بصوت عالى وبينادى على أميره.....جاسر بيبص للدبله والدموع نازله من عينه
****************************
فى بيت حسين .....جاسر وحسين ووليد ووجدى (والد جاسر) واقفين ياخدوا العزا...واحسان وزينب (والدة جاسر) قاعدين مع قرايبهم اللى جايين يعزوا...
زينب"هى أم أميره عامله ايه"
احسان" والله من ساعة ما سمعت الخبر وهى منهاره...الدكتور جه وعطالها حقنه مهدئه ونايمه من ساعتها"
زينب "ربنا يصبرها......مفيش اغلى من الضنا"
احسان"يارب...هقوم اطمن عليها...بعد أذنك"
"اتفضلى"
احسان بعد ما بتطمن على ناديه بترجع تنادى على وليد ..."وليـــــد"
"نعم يا عمتو؟"
"انا خايفه على حسين يا وليد ...بقالوا يومين مش بياخد علاجه ولا بياكل..انا خايفه يحصلوا حاجه...انا هحضرله حاجه ياكلها علشان ياخد العلاج ...وانت حاول تقنعه انه ياكل وياخد علاجه....ربنا يصبره ويصبرنا كلنا...الله يرحمك يا أميره"
بيروح وليد يكلم باباه..وبيرجع لـ أحسان "مش عايز ياعمتو...انا قولتله لو ما أكلش هيتعب وهيروح المستشفى...بس هو مصمم ....مش عارف اعمل ايه معاه"
"بعد العزا انا هتصرف معاه...واحاول اخليه ياكل"
***********************************
فى المستشفى ...نيهال محجوزه فى أوضه ونايمه بعد المهدئات والمنوم اللى اخدتها و وفاء قاعده جنب السرير بتقرالها قرأن
نيهال بتفتح عينها ببطىء وبدأت تفوق...وفاء بتشوفها
"نيهال ....الف حمدلله على سلامتك يابنتى...قلقتينى عليكى "
نيهال اول مابتفوق بتفتكر موت أميره بتعيط بصوت عالى "أميره ...أميره ياماما"
"الله يرحمها يابنتى "
"أميره ماتت ومش هشوفها تانى يا ماما"
"ادعيلها يابنتى ..ادعيليها"
"انا ازاى هقدر اعيش من غيرها.....انا مش مصدقه انها ماتت وسابتنى"
نيهال بصوت عالى "يا أميـــــره روحتى فين وسبتينى يا أميره........انا مش هقدر اعيش من غيرك"
بتسيبها ماماتها وتطلع تنادى على الدكتور بسرعه بيجى الدكتور ومعاه الممرضات ...اول ما بيشوف نيهال بيقول للممرضه "هتيلى حقنه مهدئه بسرعه" ...نيهال بتنادى على أميره بصوت عالى ..ووفاء بتعيط من خوفها على نيهال .....نيهال بعد ما اخدت الحقنه ...راحت فى نووم عميق
وفاء بتسأل الدكتور"هو ايه اللى حصلها يادكتور "
الدكتور"دى صدمه عصبيه....هى اللى ماتت دى اختها ؟"
وفاء"دى صاحبتها بس كانوا اكتر من الاخوات ...طمنى عليها يا دكتور"
الدكتور"متقلقيش انا اديت لها حقنه منومه مش هتصحى منها الا بكره الصبح ...وان شاء الله تبقى كويش ..اطمنى"
وفاء "شكرا لحضرتك"
رجعت وفاء وقعدت جنب نيهال وهى بتعيط ومسكت المصحف وكملت قرايه
***********************************
فى بيت حسين بعد العزا ما خلص ......زينب ووجدى بيتحايلوا على جاسر علشان يروّح معاهم وهو مصمم انه يرجع الشقه..
زينب"انا خايفه على جاسر أوووى...الواد مصدوم ومنزلش دمعه ولا بيتكلم...انا مش عارفه اعمله ايه"
وجدى"سيبيه يا زينب...ربنا يصبره...بس احنا لازم ناخده عندنا مينفعش يستنى فى الشقه لوحده"
"انت شايف هو مصمم قد ايه انه يروّح شقته"
"لو مش عايز يروّح معانا ...احنا هروح معاه...مش لازم نسيبه لوحده اليومين دوول..لـ يعمل فى نفسه حاجه"
"استرها معانا يااارب"
أحسان ووليد بيتحايلوا على حسين انه ياكل علشان ياخد الدوا ...بعد مده بياكل لقمه صغيره وبياخد العلاج....جرس الباب بيرن...وليد بيقوم يفتح الباب
"اتفضل... مين حضرتك؟؟"
شريف "انا المقدم شريف عنتر ...ممكن اقابل استاذ حسين؟"
بيدخل وليد ووراه شريف بيسلم على اللى قاعدين وبيقدم تعازيه
شريف "البقاء لله يا استاذ حسين ....وربنا يصبركوا"
حسين بصوت حزين " ونعمه بالله..ونعمه بالله"
شريف "انا عارف ان الوقت مش مناسب بس كان عندى كام سؤال لحضراتكوا"
حسين "اتفضل يابنى"
شريف "بنتك كان ليها اى اعداء ...او أى مشاكل مع حد فى الفتره الاخيره"
حسين " أميره طول عمرها بتحب الناس كلها وعمرها ما أذت حد ...ولا حد زعل منها"
حسين بيفتكر أميره بتنزل الدموع من عينه ومش بيقدر يكمل كلامه مع شريف.....شريف بيوجه حديثه لجاسر.........
"استاذ جاسر ...مراتك كان ليها عداوه مع حد.....او انت لاحظت اى حاجه عليها فى الفتره الاخيره "
جاسر"ماعتقدش...اميره انسانه طيبه جدا "
شريف "طب كان فيه مشاكل بينكوا فى الفتره الاخيره؟"
جاسر بانفعال "تقصد ايه؟"
شريف" ما اقصدش حاجه وارجو من حضرتك ترد على سؤالى؟"
جاسر بيكست شويه وبعدين بيرد"لا مكنش فيه مشاكل بينا "
شريف "بقالكوا قد ايه متجوزيين؟"
جاسر "3شهور"
شريف بيوجه حديث لكل اللى قاعدين"تفتكروا مين اللى عمل كده؟"
كل واحد من اللى قاعدين بيرد "مش عارفين"
بيســتأذن شريف ....ووراه وجدى وزينب وبياخدوا جاسر معاهم...وحسين واحسان ووليد قاعدين والحزن مسيطر على المكان
**********************************
تانى يوم الصبح فى المستشفى ...وفاء بتصلى جنب نيهال فى الاوضه ...ونيهال بتفوق وبتكون اهدى من امبارح....وفاء بتخلص صلاه..."حمد لله على سلامتك يا بنتى ...عامله ايه دلوقتى"
نيهال والدموع نازله من عنيها "مش كويسه ياماما....انا لحد دلوقتى مش قادره اصدق ان أميره ماتت وانى مش هشوفها تانى"
"معلش يابنتى...ادعيلها....الله يرحمها ويصبر اهلها"
"ماما....انا عايزه اروح لطنط ناديه "
"هتروحى ازاى وانتى تعبانه كده يابنتى ؟؟"
"انا بقيت كويسه...ارجوكى يا ماما...انا لازم اروح" بتعيط نيهال ...بتحضنها وفاء "خلاص ياحبيبتى هشوف الدكتور....ولو وافق انك تخرجى ...هوديكى"
بتتطلع وفاء تشوف الدكتور...ونيهال بتقوم تجهز نفسها للخروج
********************************
فى مكتب شريف ....بيخبط الباب "ادخل " بيتفتح الباب
شريف "تعالا يا محمد "
محمد "اوامرك يا شريف بيه "
شريف انا عايزك تبعتلى واحد يراقب جاسر وجدى...زوج المجنى عليها أميره حسين"
"انت شاكك فى حاجه يا فندم"
"اجوبته مريحتنيش وانا بسأله....ابعت واحد يراقبه زى ضله ويجبلى اخباره أول بأول"
"حاضر يافندم...تؤمر بحاجه تانيه"
"لا روح انت"
*********************************
جرس بيت حسين بيرن ...احسان بتفتح الباب..
"نيهال ...اتفضلى يا حبيبتى....اتفضلى يا أم نيهال"
وفاء "شكرا ...البقاء لله وربنا يصبركوا"
احسان "ونعمه بالله...اتفضلوا اقعدوا"
نيهال "هى طنط ناديه فين ؟؟"
احسان "فى أوضة أميره ....مبطلتش عياط من الفجر ...انا خايفه يحصلها حاجه هى وحسين"
وفاء"ربنا يقويهم ويصبرهم على اللى هم فيه"
نيهال" ممكن ادخُل لها ..؟"
احسان "تعالى معايا يا حبيبتى ادخلك ليها "
بتقوم نيهال تدخل معاها اوضة أ ميره
ناديه بتشوف نيهال بتبصلها وتعيط وبتروح لها نيهال وتحضنها ويعيطوا هم الاتنين وهم حاضنين بعض
ناديه "شوفتى يا نيهال اللى حصل لـ أميره"
"ربنا يرحمها يا طنط .....انا مش عارفه ازاى هنقدر نعيش من غيرها "
بيزيد عياطهم "انا مقدرش اعيش من غيرها يا نيهال....ياااارب ...يااارب خدنى وريحنى من العذاب اللى انا فيه يااارب"
"بعد الشر عليكى يا طنط متقوليش كده .........انا مش هسيب حقها لازم اعرف مين اللى قتلها ...ولازم اللى عمل فيها كده وحرمنا منها ..لازم يتحاسب ..."
ناديه "تفتكرى ان ده هيرجعلى بنتى تانى"
"انا عارفه انه مش هيرجعها....بس اللى عمل كده لازم يتحاسب"
"ابقى تعالى بصى عليا يا نيهال كل يوم ...انا لما بشوفك بحس انى شوفت أميره ..."
نيهال"
"حاضر يا طنط "
وبعد نص ساعه وفاء ونيهال خارجين من شقة حسين
نيهال "روّحى انتى يا ماما ...انا لازم اروح مشوار مهم قبل ما اروّح "
"هتروحى فين يابنتى ...انتى لسه تعبانه"
"انا بقيت كويسه ....متقلقيش عليا..مش هتاخر "
بتوقف نيهال تاكسى وبتقول للسواق على عنوان القسم اللى هتروحه
***************************
نيهال فى التاكسى ...سانده راسها على القزاز ودموعها نازله وبتفتكر ذكرياتها هى واميره....بتفتكر ذكرياتهم فى اعدادى واول يوم ليهم فى ثانوى وأميره يوم فرحها ...بتفتكر قد ايه هما كانوا مبسوطين وتقول لنفسها
"انا هقدر اكمل الحياه دى لوحدى ازاى ......سبتينى ليه ياأميره "
بيقطع تفكيرها صوت سواق التاكسى
"وصلنا القسم يا أنسه "
بتحاسب السواق وبتدخل القسم
***************************
بيفتح العسكرى باب مكتب شريف ......
بيدخُل العسكرى "شريف بيه ...فى واحده بره عايزه تقابل حضرتك"
"مين دى؟....دخلّها "
بتدخل نيهال المكتب واثر الدموع والحزن باين على وشها
شريف اول ما شافها افتكرها "اتفضلى."
نيهال "انا نيهال صاحبة أميره حسين"
شريف "اه انا فاكر حضرتك"
نيهال مستغربه هو فاكرها منين
شريف "انا كنت موجود فى المشرحه ساعة ما حضرتك اغمى عليكى "
نيهال بتحاول تدخل فى الموضوع " انا عندى معلومات بخصوص القضيه وكنت عايزه اقولها "
شريف "معلومات ايه ؟؟"
نيهال "انا عارفه مين اللى قتل أميره "


</string>
    <string name="C5">الحلقه الخامسه

بيفتح العسكرى باب مكتب شريف ......
بيدخُل العسكرى "شريف بيه ...فى واحده بره عايزه تقابل حضرتك"
"مين دى؟"
"مقالتش اسمها"
"دخلّها "
بتدخل نيهال المكتب واثر الدموع والحزن باين على وشها
شريف اول ما شافها افتكرها "اتفضلى."
نيهال "انا نيهال صاحبة أميره حسين"
شريف "اه انا فاكر حضرتك"
نيهال مستغربه هو فاكرها منين
شريف "انا كنت موجود فى المشرحه ساعة ما حضرتك اغمى عليكى "
نيهال بتحاول تدخل فى الموضوع " انا عندى معلومات بخصوص القضيه وكنت عايزه اقولها "
شريف "معلومات ايه ؟؟"
نيهال "انا عارفه مين اللى قتل أميره "
"مين ؟؟...جاسر؟؟"
نيهال بتستغرب من كلام شريف " جاسر!!....ايه اللى خلاك تقول جاسر؟"
"بصراحه من أول ماشوفته وانا شاكك فيه...مكنش قلقان ومراته مخطوفه..وأما عرف انها اتقتلت ...حسيت انه مش مصدوم من الخبر زى حضرتك ووالدها الاستاذ حسين"
"هو ده اللى خلاك تشك فيه ؟"
"مش كده وبس وانا بسأله ..كان فيه خلافات بينه وبين المجنى عليها ..سكت شويه وبعدين رد..... بحكم انكوا صحاب....كان فيه خلافات بينهم او المجنى عليها مقلتلكيش انه كان بيعاملها وحش "
بتفكر نيهال فى كلام شريف وبتفتكر كلام أميره لما قالتلها انه بقاله فتره مش بيتكلم معاها زى الاول وانها خايفه ليكون شك فيها...بيقطع تفكير أميره صوت شريف
"استاذه نيهال...استاذه نيهال."
"هاااا....كنت بتقول حاجه"
"ايه.... سرحتى فى ايه؟؟...........كنت بسالك كان فيه بينهم مشاكل "
"لا...اه...يعنى مش مشاكل بس أميره كانت قالتلى انه بقاله فتره متغير معاها...واما سألته قالّها انه عنده مشاكل فى الشغل"
شريف ساكت ومستنى نيهال تكمل كلام
"بس ده مش معناه ان جاسر ممكن يعمل كده"
"ليه مش ممكن يعمل كده؟"
"مش عارفه ....بس جاسر محترم ومتعلم و بيحب أميره...لالا معتقدش انه يعمل كده"
"لما جاسر مش هو اللى عمل كده ...مين اللى قتل أميره ؟"
"البواب ومراته"
**********************************************************
فى بيت حسين ...احسان بتتكلم مع حسين... باب الشقه بيتفتح وبيدخل وليد
وليد "سلام عيكوا......ايه يا بابا عامل ايه النهارده ؟؟"
حسين "الحمد لله يابنى....كل اللى يجيبه ربنا كويس"
احسان "انت جيت بدرى من شغلك ليه يا وليد "
وليد "استأذنت وجيت ...مش قادر اشتغل"
احسان "ربنا يصبرنا كلنا ........احضرلك الغدا؟"
وليد "لا مليش نفس انا هدخل أنام.....لو احتجت حاجه يا بابا نادى عليا"
بيدخل وليد اووضته...احسان وهى بتقوم من مكانها
"هكلم العيال كده اشوفهم عاملين ايه"
"روحى لولادك يا احسان "
"اسيبكوا ازاى يا حسين....ادى انت شايف انت تعبان وعايز اللى يفكرك بالعلاج...ومراتك لا حول ليها ولا قوه ....ووليد مش هيقدر يعملكوا حاجه .....وبعدين ولادى كبروا ويقدروا يعتمدوا على نفسهم "
حسين والدموع ماليه عنيه "ربنا يخليهملك"
"ويخليلك وليد ويباركلك فيه "
بتقوم احسان تتكلم فى التليفون ....وحسين بيمسك المصحف وبيقرا فيه
*******************************************************
شريف فى مكتبه... "انتى متأكده من الكلام اللى بتقوليه ده"
نيهال "أميره هى اللى قالتلى الكلام ده.....وقالتلى انها اديتلهم مُهله لحد يوم الجمعه اللى اتقتلت فيه ...وانهم لو مرجعوش الحاجه اللى سرقوها هتبلغ عنهم "
شريف بينادى على العسكرى اللى واقف على الباب...بيدخل العسكرى
العسكرى "تمام يا فندم "
شريف "نادي لى محمد بيه ...قوله يسيب الى فى ايده ويجيلى بسرعه "
العسكرى "حاضر يا فندم " وبيخرج ويقفل الباب
نيهال "يارب تلحقوه قبل ما يهرب؟"
شريف "متقلقيش...هنجيه لو سافر القمر حتى "
بيخبط الباب
شريف "ادخُل "الباب بيتفتح
شريف"تعالا يا محمد "
محمد"أوامرك يا شريف بيه "
شريف بيكتب العنوان فى ورقه وبيديها لمحمد "هتروح العنوان ده ...تجيبلى بواب العماره ومراته "
محمد "تؤمر بحاجه تانيه؟"
شريف "روح انت .... وبلغنى بالاخبار أول بأول "
محمد"حاضر يا فندم"
خرج محمد وقفل الباب وراه ...
نيهال "انا بشكُر حضرتك جدا"
شريف "على ايه دا شغلى."
نيهال "دا رقم تليفونى....ممكن حضرتك تتصل بيا فى اى وقت لو احتجت تعرف اى حاجه عن أميره....ارجوا من حضرتك لو وصلت لحاجه تبقى تقولى"
بياخد شريف الكارت وبيقراه " اكيد....لو وصلت لحاجه هبلغ حضرتك"
"بعد أذن حضرتك "
"اتفضلى"
*******************************************************************
فى شقة جاسر...
"جاسر يا حبيبى.....اصحى يابنى ....كُلك لقمه انت ما أكلتش حاجه بقالك يومين "
"سيبينى يا ماما.....انا قولت مش عايز حد يصحينى ...مش عايز أكُل ...سيبونى لوحدى"
"نسيبك ازاى يابنى ..احنا لينا مين غيرك.....قوم يابنى اقعد معانا بره بدل الحبسه دى"
"مش عايز اقعد مع حد ...سيبونى لوحدى"
بتخرج زينب من أوضة جاسر وبتطلع تقعد جنب وجدى فى الانتريه
"انا قلقانه على جاسر أووى...اتصرف يا وجدى الواد هيضيع مننا"
"اتصرف اعمل ايه بس.....الحل الوحيد انه يسيب الشقه دى ويرجع يقعد معانا....طول ماهو قاعد هنا مش هينسى "
"يارب بس هو يرضى يروح معانا"
"متقلقيش ...سيبيه بس شويه وانا هدخل اكلمه"
"انا هقوم احضرلك الغدا"
****************************************************************
فى بيت نيهال .....نيهال فتحت باب الشقه ودخلت
"انتى أتاخرتى كده ليه يابنتى...انا قلقت عليكى"
"متقلقيش يا ماما انا كويسه"
"انتى روحتى القسم ليه؟؟"
"كنت بشوف لو وصلوا لحاجه ولا لا ...وقولتلهم على اللى اعرفوا"
"ربنا يرحمها....كانت أميره وطيبه...مكنتش تستاهل اللى حصل ده أبدا...ادخلى انتى غيرى هدومك اكون انا حضرتلك الاكل "
"مليش نفس يا ماما"
"يعنى يا نيهال هتصومى؟....يابنتى انتى من امبارح وانتى عايشه على المحاليل اللى اخدتيها فى المستشفى"
"مليش نفس ...انا هدخل استريح فى اوضتى شويه"
بتدخل نيهال اوضتها .....بتغير هدومها ...وبتروح تقعد على السرير بتشوف صورتها هى وأميره وهم الاتنين بيضحكوا....بتجيب نيهال كل صورها مع أميره وبتفتكر ذكريات الصور والدموع بتنزل من عنيها بتحرقها على خدها..
"مش هسيب اللى عمل فيكى كده يفلت بعملته....انا لازم اجيبله اعدام واحرمه من حياته زى ما حرمك من حياتك"
**************************************************************
فى بيت حسين ....احسان ماسكه فى ايديها صينية عليها اكل وداخله لـ ناديه
"انا جبتلك لقمه صغير تاكليها "
"اكل ...هى فين النفس اللى تاكُل "
"انتى لازم تاكلى والا هتوقعى من طولك"
"ياريت....ياريت اموت واستريح من اللى انا فيه"
"متقوليش الكلام ده ...انتى ست مؤمنه ....وعارفه اننا كلنا هنموت محدش هيخلد فيها "
"هو الموت تايه عنى ليه ....كان خادنى وساب أميره"
"بعد الشر عليكى"
"أميره كانت تستحق اللى حصلها ده يا احسان؟؟...عملة ايه أميره علشان تكون اخرتها كده"
"ربنا يرحمها....دا قضاء ربنا"
"اميره اللى عمرها ما أذت حد ...اللى كانت بتعطف على الكبير والصغير
ليه الطيبين هم اللى بيموتوا؟؟....كان كل اللى بتحلم بيه انها تعيش مع جوزها وتربى عيالها....حتى الحلم ده اللى قتلها استكتره عليها "
"منه لله...ربنا ينتقم منه ويحرق قلبه زى ما حرق قلبنا عليها"
بتدعى ناديه والدموع نازله من عنيها
"يااارب انتى وكيلى يااارب...تجيب حق بنتى وتنتقم لى من اللى عمل فيها كده"
*********************************************************
فى مكتب شريف.....الباب بيخبط وبيدخل محمد
"تعالا يا محمد ...ايه الاخبار؟"
"روحنا يا فندم على العنوان اللى حضرتك اديتهولنا ملقيناش البواب ولا مراته ولقينا المكان مقفول كسرنا الباب ودخلنا لقينا المكان فاضى ومفيش حد فيه ."
"هيكونوا راحوا فين؟...اتشقت الارض وبلعتهم"
"احنا سألنا السكان ...قالوا ان مفيش حد شافهم من امبارح الصبح "
"منين البواب ده ؟"
"من اسيوط يا فندم...ده عنوانه جبيته من صاحب العمار....وقالى انه مشفهوش وانه مخُتفى من امبارح الصبح"
"بلغ الناس اللى تبعنا هناك...يستقبلوه واول ما يوصل يقبضوا عليه
انا عايز الراجل ده هو ومراته قدامى خلال يومين بالكتير "
"اوامرك يافندم"
*******************************************************
فى شقة جاسر........
"انا حضرت العشاء....انا هادخل لابنك واقنعه يجى ياكل لقمه معانا"
بتدخل زينب اوضة جاسر ...وبعد 5 دقايق
زينب وهى بتصرخ "الحقنى يا وجدى......"
</string>
    <string name="C6">الحلقه السادسه
فى المستشفى زينب بتعيط ....و وجدى واقف جنبها قلقان بيدعى
بتخرج ممرضه من الاوضه وهى مستعجله...بيسألها وجدى
"لو سمحتى يابنتى....الحاله عامله ايه "
"المريض نزف دم كتيرومحتاجين نقل دم..."
وجدى بفزع "انا أبوه ممكن اتبرعله بالدم"
"تعالا معايا يا استاذ....حضرتك بتشتكى من اى أمراض...."
"لا..الحمد لله "
بيروح وجدى مع الممرضه .....وزينب لسه بتعيط وبتدعى لـ جاسر
******************************************************
فى مكتب شريف ...محمد بيقول لشريف على اللى حصل لجاسر
"حصل أمته الكلام ده؟؟"
" من ساعه ونص يا فندم "
"وحالته عامله ايه"
"هو لسه فى العمليات....وبيقولوا ان الحاله مش مستقره علشان نزف دم كتير."
"عنوانها ايه المستشفى دى.؟؟"
محمد بيدى لـ شريف ورقه
"العنوان موجود فى الورقه دى يا فندم....تؤمرنى بحاجه تانيه"
"لا روح انت....خليك متابع الموضوع ولو فيه جديد بلغنى"
"حاضريا فندم"
بيخرج محمد ....شريف بيمسك التليفون وبيتصل
"الووو....استاذه نيهال؟......."
***************************************************************
فى بيت نيهال.....
نيهال "ايه....حصل امته الكلام ده؟؟....وهو عامل ايه؟؟.....هو فى مستشفى أيه؟؟.....اه اه عرفاها.....ماشى نتقابل هناك....مع السلامه"
بترمى نيهال التليفون على السرير وبتفتح الدولاب وبتغير هدومها
بيتفتح باب اوضة نيهال....
"مابترديش ليه يا نيهال...بنادى عليكى علشان تتعشى"
"مسمعتش يا ماما"
"طيب يلا العشا جاهز"
"اتعشى انتى...انا مليش نفس ؟"
"ايه ده ...انتى خارجه ولا ايه؟"
"ايوه....هروح مشوار وارجع بسرعه "
"رايحه فين الساعه دى وانتى تعبانه كده؟ "
"مشوار يا ماما اما ارجع هبقى احكيلك" بتقولها نيهال وهى خارجه
"طب والعشاء؟؟"
نيهال مردتش...وخرجت بسرعه وقفلت باب الشقه وراها
بعد نيهال ما خرجت وفاء بتبص للباب "ربنا يحميكى يابنتى"
*********************************************************************
فى بيت حسين .....وليد وحسين واحسان قاعدين.....بيرن تليفون وليد
"الووو...ازيك يا نيهال ...الحمد لله.....خير؟....ايه؟ ..وهو عامل ايه؟....انت رايحه له...ماشى يا نيهال ...مع السلامه"
احسان "خير يا وليد...مين اللى بيكلمك؟"
وليد "دى نيهال...بتقولى ان جاسر فى المستشفى "
حسين"ايه اللى حصل لجاسر ؟"
"بتقول انه حاول ينتحر....ونقلوه المستشفى ؟"
احسان "ربنا يقومه بالسلامه...ويخليه لامه وابوه"
حسين "قوم معايا يا وليد"
وليد"هنروح فين يا بابا؟؟"
حسين "هنروح فين؟!...هنروح لجاسر المستشفى"
وليد"متقلقش يا بابا ...انت مصدق انه كان عايز ينتحر فعلا"
حسين واحسان بيبصوا لـ وليد ومستغربين والاتنين فى نفس واحد
"قصدك ايه يا وليد؟"
وليد "دا بيعمل كل ده...علشان يبعد الشبهه عنه....انا مكنتش عايز اقولكوا الكلام ده...بس انا حاسس ان جاسر ليه يد فى موت أميره"
احسان "انت بتقول ايه يا وليد...لا يابنى جاسر عمره ما يعمل كده...ده كان بيحب أميره وعمره مزعلها "
حسين مش مركزمع كلام وليد
"قوم يا وليد نروح نشوف حصلوا ايه وبعد كده لينا كلام تانى فى الكلام اللى انت بتقوله ده"
"طب خليك انت يا بابا ...انت لسه تعبان...هروح اشوفه انا وهتصل بيك اطمنك"
"لا انا هاجى معاك....انا بقيت كويس الحمد لله"
بيخرج وليد وحسين واحسان قاعده بتفكر فى كلام وليد
***************************************************************
نيهال وصلت المستشفى ...شريف مستنيها وقاعد على كرسى قريب من الاستقبال...بتدخل نيهال ولسه هتسأل موظفة الاستقبال ...شريف بينادى عليها....
"استاذه نيهال "
بتبص نيهال لاتجاه الصوت ...
"اهلا يا شريف بيه..... هو فين..؟؟"
"هو خرج من العمليات ودلوقتى فى اوضه 207 فى الدور التانى ..اتفضلى"
بيوصلوا الاوضه بيلاقوا زينب ووجدى واقفين قدام الاوضه
بتروح نيهال لـ زينب وشريف لـ وجدى
نيهال "ازيك يا طنط....الف سلامه على جاسر؟"
زينب "الله يسلمك يا بنتى."
نيهال"جاسر عامل ايه دلوقتى ؟"
زينب "الحمد لله....الدكاتره لسه عنده جوه"
نيهال "ان شاء الله هيقوم بالسلامه "
زينب "يارب...يسمع من بوقك ربنا"
نيهال "هو ايه اللى حصل بالظبط يا طنط ؟"
زينب "مش عارفه يابنتى...انا جهزت العشاء...ودخلت علشان انادي له يتعشى معانا دخلت بـ نادى عليه مش بيرد ...ببص عليه لقيت الدم مغرق السرير ...ناديه على وجدى وهو اتصل بالاسعاف وجينه على هنا"
نيهال " والدكتور قال ايه ؟"
زينب "قال ان دى محاولة انتحار...جاسر من حزنه على مراته قطع شرايين ايده وكان هيموت"
نيهال وهى مش مصدقه ان جاسر ممكن يقطع شرايين ايده علشان أميره
"بعد الشر عليه يا طنط"
شريف بيكلم وجدى "الف سلامه على جاسر يا أستاذ وجدى"
وجدى"الله يسلمك....انما حضرتك عرفت منين ؟"
شريف "المستشفى بلغت القسم والقسم بلغنى.....حضرتك ناسى ان دى محاولة انتحار ولازم يتعمل بيها محضر"
وجدى "بس حضرتك جاى لوحدك...مين اللى هيكتب المحضر"
شريف حس ان وجدى عنده حق ومبقاش عارف يرد يقول ايه
"انا جيت اشوف ايه اللى حصل بالظبط وهبعت الناس اللى هتعمل المحضر وياخدوا اقواله الصبح ان شاء الله"
وجدى بعدم اقتناع بكلام شريف "على العموم شكرا لحضرتك"
**********************************************************
فى بيت حسين ...
ناديه بتخرج من اوضة أميره والدموع على خدها وواضح على عنيها اثار العياط...بتلاقى احسان قاعده فى الانتريه
"هو حسين راح فين هو ووليد ؟؟"
"راحوا مشوار وزمانهم جايين"
"متخبيش عليا يا احسان ...انا سامعه وليد وهو بيكلم نيهال وبيقول مستشفى ...ايه اللى حصل مين اللى تعبان"
"دا جاسر"
"ماله جاسر؟"
"وليد بيقول انه حاول ينتحر...وابوه لحقه ووداه المستشفى"
"ايه؟...و هو عامل ايه دلوقتى؟"
"بيقولوا لسه فى العمليات"
"كمان فى العمليات ...ربنا يقومك بالسلامه يا جاسر....شوفتى أد ايه كان بيحب أميره ....مش قادر يعيش يوم من غيرها....ياارب اشفيه وقومه بالسلامه"
احسان بعد الكلام اللى وليد قاله مش عارف تقول ايه لـ ناديه
"اه...عندك حق...ربنا يشفيه"
****************************************************************
شريف ونيهال خارجين من المستشفى ....
"تفتكرى ايه اللى خلى جاسر يعمل كده ؟"
"مش عارفه...انا مش قادره اصدق اللى حصل"
"ايه اللى مش قادره تصدقيه"
"ان جاسر ينتحر من حزنه على موت أميره"
"انا كمان مش مصدق....هم يعرفوا بعض من أمته ؟"
"من سنه....جاسر مش متجوز أميره عن حب واللى أميره كانت بتحكيهولى يأكدلى ان جاسر مش ممكن يعمل كده علشان أميره"
"هم اتعرفوا على بعض ازاى؟"
"جاسر مهندس شاطر أووى فى شغله وصاحب الشركه بيثق فيه وبيعتبره زى ابنه....جاسر كان كل يوم تقريبا بيروح البنك يسحب فلوس لصاحب الشركه او يعمله ايداع بأسمه....اتعرف على أميره وعجبته بنت مؤدبه وحلوه وبنت ناس ...بعدها بشهر كان متعرف على أميره واتخطبوا وبعدها بكام شهر اتجوزوا"
"حب من أوول نظره يعنى"
"مقدرش اقول عليه كده....أميره كانت لسه خارجه من تجربه فاشله ...وجاسر شاب كويس ومهندس ووسيم وابن ناس....يعنى هم الاتنين فكروا بعقلهم مش بقلبهم....وبعدين الحب من أوول نظره ده موجود فى الافلام بس"
"وموجود فى الحقيقه كمان ...أسألينى أنا"
نيهال حست ان شريف بيحاول يلمح بموضوع تانى بتبص فى الساعه
"ياااه ...انا اتأخرت أووى ولازم اروّح"
"انتى معاكى عربيه؟"
"لا مجبتهاش ..حسيت انى مش هقدر اسوق فـ جيت بتاكسى"
"انا ممكن اوصلك ؟؟"
"لا متتعبش نفسك انا ممكن اروّح لوحدى"
"مفيش تعب ولا حاجه "
بيرن تليفون نيهال" الووو...ايوه يا ماما...انا جايه فى الطريق ....مش هتأخر....حاضر مع السلامه"
شريف بيفتح باب عربيته لـ نيهال علشان تركب
نيهال بتبص حواليها......... بتلاقى الطريق فاضى ومش هتلاقى تاكسى فى الوقت ده ...بتركب مضطره مع شريف
********************************************************
وليد وحسين بيوصلوا المستشفى ...وليد بيسأل على مكان اوضة جاسر وبياخد حسين وبيطلعوا لاوضة جاسر...بعد ما وصلوا قدام الاوضه ولسه وليد هيخبط بيسمع زينب وهى بتكلم وجدى
زينب "ياريته ما كان اتجوزها ولا عرفها .....ابنى هيضيع منى بسببها
...يا حظك الوحش يابنى ....دا ملحقش يفرح......دى كانت جوازه نحس"
وجدى "عيب يا زينب الكلام اللى بتقوليه ده....بلاش تجيبى فى سيرة الاموات....وبعدين هى ايه ذنبها ...هى اللى قالت لابنك ينتحر"
حسين بيسمع الكلام .بيفتكر أميره والدموع بتنزل من عينه
"روّحنى يا وليد "
"بابا ..انت كويس "
"اه كويس ...بس روّحنى "
"حاضر"
حسين من زعله من الكلام اللى سمعه مش قادر يمشى ....وليد بيسنده وبيخرجوا من المستشفى
*************************************************************
نيهال وشريف فى العربيه....نيهال بتفكر فى كلمة شريف اللى قالها لها
"يقصد ايه بالكلمه اللى قالها...وبيقولها لى انا ليه"
وهى بتفكر ...بيقطع شريف تفكيرها ...
"على فكره ..انا بعتت قوه للعماره بس ملقوش البواب ولا مراته....الظاهر انهم هربوا على بلدهم "
"هربوا....طب هنعمل ايه ؟"
"متقلقيش انا كلمت الناس اللى تبعنا هناك يقبضوا عليه هو ومراته اول ما يوصلوا...."
"انا متشكره جدا انك بلغتنى بموضوع جاسر....معلش تعبتك معايا"
" بتشكرينى على ايه بس....وبعدين مفيش تعب ولا حاجه ...كفايه انى شوفتك "
نيهال بعد ما بتسمع الكلمه دى وشها بيحمر ومبقتش عارف ترد تقوله ايه ...وقررت انها هتسكت ومش هتتكلم خالص


</string>
    <string name="C7">الحلقه السابعه

نيهال وشريف فى العربيه....نيهال بتفكر فى كلمة شريف اللى قالها لها
"يقصد ايه بالكلمه اللى قالها...وبيقولها لى انا ليه"
وهى بتفكر ...بيقطع شريف تفكيرها ...
"على فكره ..انا بعتت قوه للعماره بس ملقوش البواب ولا مراته....الظاهر انهم هربوا على بلدهم "
"هربوا....طب هنعمل ايه ؟"
"متقلقيش انا كلمت الناس اللى تبعنا هناك يقبضوا عليه هو ومراته اول ما يوصلوا...."
"انا متشكره جدا انك بلغتنى بموضوع جاسر....معلش تعبتك معايا"
" بتشكرينى على ايه بس....وبعدين مفيش تعب ولا حاجه ...كفايه انى شوفتك "
نيهال بعد ما بتسمع الكلمه دى وشها بيحمر ومبقتش عارف ترد تقوله ايه ...وقررت انها هتسكت ومش هتتكلم خالص
بعد عشر دقايق...بيرن تليفون شريف
"الووو...ايوه يا محمد...حصل ايه...قبضوا عليها....وهى فين دلوقتى؟؟
وجوزها ؟؟....انا عايزها تكون عندى بكره الصبح...ماشى ..مع السلامه؟"
نيهال عندها فضول تعرف ايه اللى حصل...بس مش عايزه تسأل
"عندى ليكى خبر حلو "
"خير "
"قبضنا على مرات البواب "
"والبواب ؟؟"
"لسه مش عارفين عنه حاجه...بس متقلقيش ...مادام قبضنا على مراته يبقى الباقى سهل.....انتى تعرفى أميره من زمان؟؟"
"من حوالى 16 أو 17 سنه....ليه؟"
"تفتكرى ان أميره من الستات اللى ممكن تخون جوزها؟"
نيهال بتتصدم من كلام شريف وبتفتكر كلام أميره عن خوفها من ان جاسر يكون شك فيها
"انت قصدك ان ممكن جاسر يكون شك فى أميره انها بتخونه....فقتلها "
"ليه لا ....مش ممكن ده يكون اللى حصل؟"
"طب لو هو اللى عمل كده...ليه حاول ينتحر؟؟"
"بصى هو فيه أحتمالين ...الاول انه عمل كده علشان يبعد الشبهه عنه"
"والتانى ؟"
"التانى انه بعد ما قتلها انتقاماً لشرفه حس بالندم وان الفضيحه هتفضل ملازماه طول عمره فبيقرر انه يريّح نفسه من العذاب اللى هو فيه وبينتحر"
بتسكت نيهال وبتفكر فى كلام شريف ......بتقتنع ان شريف ممكن يكون عنده حق فى شكه فى جاسر.....بتشاور نيهال لشريف على العماره اللى ساكنه فيها
"نزلنى على جنب هنا....انا بشكر حضرتك جدا على تعبك معايا"
بتفتح نيهال باب العربيه ولسه هتنزل
"هتحضرى معايا التحقيق بكره مع مرات البواب"
"هو انا ينفع احضر؟؟"
"انتى ناسيه انك شاهد فى القضيه وأنك انتى الوحيده اللى عارفه بموضوع سرقة الدهب ده ....ووجودك هيساعدنى ان اخلى مرات البواب تعترف ؟"
"هحاول احضر....هيكون الساعه كام؟"
"الساعه 12 الضهر"
"هعدى على المكتب علشان بقالى كام يوم ما روحتش...وقبل 12 هكون فى القسم.....كنت عايزه اقول لحضرتك اتفضل بس الوقت متأخر"
"ولا يهمك ...متنسيش....بكره الساعه 12"
"مش هنسى ....مع السلامه"

"مع السلامه....."
بتقفل نيهال باب العربيه وبتدخل العماره...وقبل ما توصل الاسانسير بتبص وراها بتلاقى شريف لسه واقف ...بيبتسم لها ....بتدور وشها بسرعه وفتحت باب الاسانسير ودخلت
شريف بعد ما اطمن ان نيهال طلعت ....اخد عربيته ومشى
****************************************************************
فى بيت حسين .......احسان وناديه قاعدين فى الانتريه ..
باب شقة حسين بيتفتح ....
"اتفضل يا بابا"
احسان "اهم جم بالسلامه الحمد لله"
ناديه واحسان بيشوفوا وليد ساند حسين بيقلقوا والاتنين فى نفس واحد
"مالك يا حسين "
حسين "متقلقوش ...انا الحمد لله كويس...دخلنى أوضتى يا وليد"
وليد ساند حسين وداخلين الاوضه واحسان وناديه داخلين وراهم
حسين بينام على السرير وناديه بتحاول تغطيه ....وليد بيشاور لـ أحسان
وبيخرج من الاوضه.....احسان بتفهم ان وليد عايزها...
"انا هقعد بره مع وليد....لو احتجتوا حاجه نادوا عليا "
بتخرج أحسان وتقفل باب الاوضه وراها
ناديه قلقانه على حسين ....حسين حس بقلقها بيحاول يهديها
"متقلقيش عليا يا ناديه ...انا كويس "
"كويس ازاى وانت مش قادر تقف على رجلك ....انا مش هستحمل ان حد تانى يسيبنى يا حسين "بتقولها ناديه وهى بتعيط
"ايه بس لزمته العياط....ما انا كويس قدامك اهو"
"انا مليش غيرك فى الدنيا بعد ربنا سبحانه وتعالى.....انت عارف لا أم ولا أب ولا أخوات....انت وأميره كنتوا كل حياتى "
"ووليد...هو وليد مش ابنك هو كمان"
"ربنا يعلم انا بحبه قد ايه....بس هو اللى مش قادر ينسى اللى حصل لأمه الله يرحمها"
"انتى عارفه وليد ....قلبه طيب ومش بيعرف يكره حد"
"ربنا يخليه ويباركلنا فيه "
"يارب"
*****************************************************
احسان قاعده مع وليد فى الانتريه ...
"أما ست قليلة الاصل صحيح...ازاى تقول الكلام ده....هى كانت تطول هى ولا ابنها حد زى أميره."
"والله يا عمتو انا خفت لـ بابا يحصلوا حاجه....انا كنت هدخل وارد عليها بس ما رضيتش علشان ماتقولش كلام يزعل بابا اكتر من اللى قالته"
"احسن انك ما دخلتش يا وليد.....عتاب الندل اجتنابه......انا بفكر فى الكلام اللى انت قولته قبل ما تنزل مع أبوك....مش قادره أصدق انه ممكن يعمل كده"
"اوعى تكونى قولتى حاجه لطنط ناديه...انتى عارف هى بتعزه قد ايه؟"
"لا طبعا مقولتلهاش....دى كانت ماتت فيها "
"انا بُكره هعدى على القسم واشوف التحقيق وصل لحد فين "
***************************************************
فى المستشفى ...
جاسر بيتكلم تحت تأثير البنج...."أميره...أميره...سامحينى...سامحينى يأميره...أميره....أنا أسف "
وجدى وزينب بيبصوا لبعض ومستغربين منن الكلام اللى جاسر بيقوله زينب
"جاسر يا حبيبى...انتى حاسس بأيه يابنى ....جاسر "
جاسر مابيردش على زينب وبيفضل ينادى على أميره ويقولها سامحينى
وجدى وزينب بيبصوا لبعض وكل واحد خايف التفكير اللى بيفكر فيه يكون صح....
"تفتكرى جاسر يكون هو اللى عملها ؟"
"انت بتقول ايه....ابنى عمره ما يعمل كده ؟"
" طيب هو عايزها تسامحه على ايه..؟"
"مش عارفه ...بس جاسر أبنى وانا عارفاه ومتأكده انه عمره ما يعمل كده"
"يااارب....يارب استرها معانا ...انا هقوم اشوف الدكتور يجى يشوفه ويطمنا عليه"
بيخرج وجدى من الاوضه ....وزينب بتبص لجاسر وبتقول لنفسها
"لا جاسر ما يعملش كده لا....استرها يارب"
****************************************************************
نيهال بتغير هدومها وبتدخل المطبخ علشان تشرب....بتلاقى ورقه على باب الثلاجه "العشا على السفره...اتعشى وشيلى الاطباق مكانك ....تصبحى على خير......ماما"
بتشيل الاطباق عن السفره وتحطها فى الثلاجه....وبتاخد المياه وتدخل اوضتها....بتحط المياه جنب السرير...وبتفكر فى كلام شريف وتلميحاته ليها ..وبتقول لنفسها "انا مستغربه ليه من اللى عمله...انا كمان حبيته من اول نظره"
بتفتكر ابتسامته ليها.....بتبتسم هى كمان وهى بتبتسم عينها بتيجى على صورتها هى وأميره بتتقلب الابتسامه المرسومه على وشها لحزن
"انا ايه اللى انا بعمله ده.....ازاى افكر فى الموضوع ده وأميره مبقلهاش كام يوم "
بتحس ان اللى بتعمله ده غلط وان مينفعش تنسى حزنها على أميره بالسرعه دى ...بتلوم نفسها وبتقرر انها تنسى الموضوع ده لحد ما تاخد بتار أميره من اللى قتلها ...بتبص للصوره
"انا اسفه يا أميره....اوعدك انى لازم اجيبلك حقك من اللى عمل فيكى كده"
بتحط نيهال دماغها على المخده وبتحاول تنام ....بعد نص ساعه بتروح فى نوم عميق
*****************************************************************
فى بيت حسين .....
وليد خارج من الحمام وبيدخل اوضته...ناديه خلّصت صلاه ...اخدت بالها ان وليد لسه صاحى...بتشيل سجادة الصلاه تحطها على اقرب كرسى
وبتروح ناحية اوضته وليد وبتخبط على الباب
"وليد....وليد ...انتى صاحى؟"
بيرد وليد بصوت واطى"اتفضلى يا طنط"
بتفتح باب الاوضه وتدخل "كنت عايز اتكلم معاك شويه "
"تعالى يا طنط اتفضلى.....انتى ايه اللى مصحيكى لحد دلوقتى"
"كنت بصلى"
"ربنا يتقبل "
"منا ومنكم"
"خير يا طنط"
"انت عارف يا وليد انا بحبك قد ايه"
"عارف"
"انا عايزه اطلب منك طلب بس قبل ما اطلبه عايزاك تعرف حاجه مهمه"
"خير يا طنط"
"انا عمرى ما كرهت والدتك الله ير حمها ولا اتكلمت عنها وحش...بالعكس انا كنت بحاول اقرب منها واعتبرها زى اختى ...بس انتى عارف يابنى الضراير عمرهم ما بيتفقوا مع بعض واما باباك اتقدملى...قالى ان والدتك عارفه وموافقه....وربنا يعلم انى لحد دلوقتى بعزها وبحترمها قد ايه "
كلام ناديه بيريح وليد ...بس هو مش عارف يرد عليها يقولها ايه
"الطلب اللى كنت عايزه اطلبه منك....انك تقولى يا ماما...انت عارف انا مليش غيركوا فى الدنيا وأميره الله يرحمها "
كلام ناديه بيوجع قلب وليد وبيحس قد ايه هى زعلانه ...هو مش عايز يزود زعلها بيقرر انه يستجيب لطلبها....وبعد تفكير
"حاضر يا..." وليد حاسس ان الكلمه صعبه عليه ...يمكن علشان بقاله فتره كبير مقالش لحد يا ماما
"حاضر يا أيه ؟"
"حاضر يا ...ماما"
بتحس ناديه بفرحه ان وليد قالها الكلمه دى حتى لو هى اللى طلبتها مش هو اللى قالها من نفسه
بتفتح ايدها علشان تحضنه بيقرب منها وليد وبيحضنها
"يا حبيبى يابنى"
**************************************************************
فى بيت نيهال...وفاء خارجه من الحمام بتسمع صوت فى اوضة نيهال
بتروح تفتح باب الاوضه بتلاقى نيهال بتنادى على أميره...وبتقول
"ماتخافيش.... مش هسيبك"
بتقرب منها وفاء وبتحاول تصحيها ....بتقوم نيهال مخضوضه وهى بتنادى على أميره
"بسم الله الرحمن الرحيم...خُدى يابنتى اشربى شوية مايه"
بتشرب نيهال بُق مياه ...
"انتى ايه اللى جابك هنا يا ماما"
"انا كنت بتوضى علشان اصلى ركعتين قبل الفجر ...سمعت صوت فى أوضتك...جيت لقيتك بتقولى ..ماتخافيش ...مش هسيبك"
"ده كان حلم وحش أووى يا ماما"

"خير اللهم اجعله خير.؟"
"حلمت ان أميره محبوسه فى مكان وهدومها كلها مقطعه وبتقولى ..الحقينى....خرجينى....ساعدينى ...وبعدين مشيت وبعد كده شوفت صور كتير وحاجات مش فاكرها أووى"
"تلاقي بس ده من زعلك عليها ...وتفكيرك فيها...قومى يابنتى اتوضى وصلى وادعيلها ربنا يرحمها "
بتسمع نيهال كلام مامتها وبتقوم تتوضى وتصلى
*****************************************************************
تانى يوم فى القسم ...نيهال بتتعمد توصل نتأخر علشان ميكونش فى مجال انها تكون هى وشريف لوحدهم....اول ما بتوصل بتقول للعسكرى اسمها ...العسكرى بيدخل يبلغ شريف...وبيخرج
"اتفضلى يا فندم"
بتدخل بتلاقى شريف لسه بيسأله مرات البواب على اسمها...بتقول سلاموا عليكم ...شريف بيشاورها لها انها تقعد ...بتقعد وبتابع التحقيق
"اسمك ثلاثى"
"نبويه محمد أحمد"
"السن؟؟"
"39 سنه"
"انتى اصلك منين يا نبويه ؟؟"
"من منفلوط ...اسيوط يا بيه"
"تعرفى الاستاذه دى" بيشاورلها على نيهال
"اه ...دى الست نيهال....صاحبة الست أميره الله يرحمها"
"طيب ....الاستاذه نيهال بتتهمك انتى وجوزك عبد البر محمد كامل بالسرقه وقتل المجنى عليها أميره حسين"
********************************************************************
</string>
    <string name="C8">الحلقه الثامنه
تانى يوم فى القسم ...نيهال بتتعمد توصل نتأخر علشان ميكونش فى مجال انها تكون هى وشريف لوحدهم....اول ما بتوصل بتقول للعسكرى اسمها ...العسكرى بيدخل يبلغ شريف...وبيخرج
"اتفضلى يا فندم"
بتدخل بتلاقى شريف لسه بيسأله مرات البواب على اسمها...بتقول سلاموا عليكم ...شريف بيشاورها لها انها تقعد ...بتقعد وبتابع التحقيق
"اسمك ثلاثى"
"نبويه محمد أحمد"
"السن؟؟"
"39 سنه"
"انتى اصلك منين يا نبويه ؟؟"
"من منفلوط ...اسيوط يا بيه"
"تعرفى الاستاذه دى" بيشاورلها على نيهال
"اه ...دى الست نيهال....صاحبة الست أميره الله يرحمها"
"طيب ....الاستاذه نيهال بتتهمك انتى وجوزك عبد البر محمد كامل بالسرقه وقتل المجنى عليها أميره حسين"
بتسكت نبويه ومش عارفه تقول ايه
"ردى يا نبويه....... ردك ايه على الاتهام ده؟"
"محصلش يابيه"
"يعنى الاستاذه نيهال بتكذب؟؟"
"معرفش يابيه"
"وجوزك كمان بيكذب؟"
نبويه اول سمعت كلمت (جوزك)...انصدمت..
"ماله جوزى يابيه؟"
"جوزك اعترف انك انتى اللى سرقتى الاسوره والخاتم من شقه المجنى عليها ....وانك ساعدتيه فى قتلها"
نبويه...بتحاول تنكر وتبرأ نفسها بعد ما سمعت كلام شريف وحست انها اتورطت فى قضية القتل...
"كداب ...كداب يابيه....انا مقتلتش حد والله ...انا سرقت بس...بس والله والله وحياة ولادى انا ما قتلت حد"
شريف بيوصل لطرف الخيط وبيصدق كلام نيهال....دلوقتى بقى معاه اعتراف بالسرقه ومش محتاج اى أدله انه يثبت واقعة السرقه وحس ان القضيه قربت تتحل....
"اهدى بقى يا نبويه....واحكيلى ايه اللى حصل بالظبط؟"
نبويه بتبدأ تحكى ودموع الخوف بتنزل من عنيها وهى بتتكلم....
"انا ابنى الصغير يابيه..عنده كهربا زياده فى المخ....دوخنا بيه عند الدكاتره لحد ما صرفنا كل الفلوس اللى معانا ....واستلفنا من كل الناس اللى نعرفهم ...واللى سلفنا مره مسلفناش المره التانيه وابنى كان هيموت منى....الست أميره الله يرحمها ...كانت بتطلب منى اروّقلها الشقه ....كنت بروح لها مرتين او 3 مرات فى الاسبوع ...كانت بتبقى فى شغلها..والست ناديه امها هى اللى كانت بتبقى معايا فى الشقه لحد ما انضفها ....ابنى تعب مننا فى يوم ومكنش معانا فلوس نجيب بيها الدوا بتاعه ...جوزى راح لصاحب العماره وطلب من فلوس سلف او من مرتبه قاله ان ديونه بقت كتير ومرتبه مش هيقدر يسدها ورفض يديله...فى اليوم ده كنت عند الست أميره فى شقتها ....وانا فى الحمام لقيت الخاتم بتاع الست أميره محطوط على الرف قدام المرايه ...معرفش خدته ازاى واديته لجوزى وهو راح باعه عند واحد معرفه...وتانى مره ابنى التانى كان محتاج يعمل عمليه ...جت فى بالى الست أميره وقولت انها ما اخدتش بالها ان الخاتم اختفى وانا بروّق الشقه تانى يوم والست ناديه قاعده قدام التلفزيون عملت نفسى انى داخله افتح شباك اوضة النوم علشان اهويها واخدت الاسوره .....والله يا بيه هو ده اللى حصل...لكن والله ما اعرف حاجه عن القتل...انا سرقت بس"
"انت رجعت بلادكوا أمته يا نبويه؟"
"يوم الجمعه الصبح يا بيه"
"وايه اللى خلاكى ترجعى بلادكوا فجأه كده "
"ما انا جايه لحضرتك فى الكلام الست أميره عرفت بسرقه الخاتم والاسوره ...قالت لجوزى وهددته لو مرجعناش الحاجه يوم الجمعه هتبلغ عننا"
"واشمعنه شكت فيكى انتى بالذات؟؟"
"الست أميره كانت عروسه جديده ...ملحقتش تاخد على حد من الجيران
...مفيش حد كان بيدخل شقتها غير انا واهلها واهل الاستاذ جاسر جوزها"
"كملى يا نبويه ....ايه اللى حصل بعد كده "
"عبده جوزى قالى سافرى انتى على البلد ...قولتله وانت هتعمل ايه...قالى ملكيش دعوه انا هتصرف....لمّيت حاجتى انا والعيال ورجعنا البلد"
"عندك حاجه تانيه عايزها تقوليها يا نبويه؟"
"لا يا بيه"
"ليكوا قرايب...معارف هنا يانبويه؟"
"لا يا بيه كلهم فى البلد"
"تفتكرى جوزك يكون مستخبى فين يا نبويه ؟"
*******************************************************************
وليد فى الشركه قاعد على مكتبه (نفس الشركه اللى جاسر شغال فيها)
قاعد سرحان....واحد من زمايله فى الشغل بيكلمه
"وليد...وليد"
بينتبه وليد للصوت
"ايه... فيه ايه؟؟"
"اللى واخد عقلك ........خلصت الملفات اللى كنت طالبها منك ..علشان المدير عايزها"
"اه خلصت" وليد بيشاور لزميله على الملفات علشان ياخدها
"مالك يا وليد؟"
"مفيش"
"مفيش اخبار عن المهندس جاسر؟"
بيتنرفز وليد من السؤال على جاسر...بيقوم من على مكتبه ويخرج فى الطرقه ...بيطلع تليفونه وبيتصل بالبيت
"الووو...ايوه يا عمتو..."
****************************************************************
فى شقة حسين ...حسين وناديه قاعدين فى الانتريه واحسان بترد على وليد "الحمد لله كويس....لا مش محتاجين حاجه يا حبيبى ........مع السلامه "
بتقفل احسان التليفون وبتقعد معاهم فى الانتريه
حسين "مين يا احسان؟"
احسان "ده وليد...بيتصل يطمن عليك وبيشوف لو محتاجين حاجه "
حسين "قلقان عليا من امبارح ...انا حاسس بيه"
احسان "ده ما نمش طول الليل ...انا حاسه بحركتوا طول الليل رايح جاى فى الشقه....وسمعته كان بيتكلم مع حد"
ناديه "كان بيتكلم معايا "
حسين بيبص لـ ناديه وهو مستغرب"بيتكلم معاكى...فى ايه ؟"
ناديه "موضوع سر بينى وبين وليد "
حسين مبسوط من القرب اللى حصل بين ناديه ووليد
"ربنا يحببكوا فى بعض كمان وكمان....ويخليك لينا يا وليد يا بنى"
ناديه "يارب"
*************************************************************
فى القسم ..........نبويه مش مستوعبه السؤال اللى شريف قاله
"ايه ....بتقول ايه يا بيه؟"
"جوزك ....مستخبى... فين ؟"
نبويه بتعرف ان شريف كذب عليها ...بتطلم على وشها
"جوزك فين يا نبويه؟؟.....لو مقولتيش على مكانه هتلبسى القضيتبن لوحدك؟؟....ودول اقل عقوبه فيهم اعدام ؟"
بتسمع نبويه كلمة اعدام بيزيد صوت عياطها
"والله يا ساعدة البيه ما اعرف هو فين ولا كلمنى ولا اتصل بيا من يوم ماسافرت"
"قفل يابنى المحضر ومضيها على اقوالها ؟"
الكاتب "بتمضى ولا بتبصمى ؟"
نبويه وصوتها غالب عليه العياط "ببصم "
بتبصم نبويه على اقوالها وبينادى شريف على العسكرى وبيؤمره انه ياخدها على الحبس
شريف بيوجه كلامه لـ نيهال
"منوره يا استاذه نيهال...اسف مسألتكيش تشربى ايه؟"
"لا شكرا...انا يدوب امشى علشان ورايا كام مشوار لازم اعملهم قبل ما اروّح....انا شايفه اصلا ان حضورى مكنش له لازمه "
"ازاى بتقولى كده ...طبعا كان ليه فايده"
نيهال بتحس ان شريف هيستغل الفرصه علشان يتكلم معاها
"شكرا لحضرتك....هستأذن انا علشان متأخرش"
بتقوم نيهال علشان تخرج بيقوم شريف علشان يوصلها لحد الباب ....خرجت من المكتب وهى حاسه انه لسه واقف قدام المكتب بيبص عليها
بس الفضول هيقتلها لو متأكدتش من كده ...بتلتفت وراها بتلاقيه فعلا بيبص عليها...بتبص قدامها ومن احراجها بتحس انها هتقع وهى ماشيه
*********************************************************
بمرور الايام............... حسين وناديه بدأو يتعودوا على غياب أميره ولكن عمرهم ما هينسوها وكل يوم يرحوا المقابر يقروا لها الفاتحه ويسقوا الزرع..... اما وليد بقى من الشغل للبيت وبطل يخرج مع صحابه ومش بيكلم حد وعلطول قاعد فى اوضته سرحان......احسان بترجع لبيتها وعيالها ......نيهال بتحاول تركز فى شغلها علشان ماتفكرش فى شريف اللى بيتصل بيها 10 مرات فى اليوم وحلم أميره بيتكرر معاها كل يوم وبتقوم من النوم مفزوعه بسببه......شريف بيخترع اى حجه يكلم بيها نيهال وبقى حاسس انه مش قادر يعيش من غيرها.....جاسر بيخرج من المستشفى وبيرجع البيت وطول اليوم حابس نفسه فى أوضته وبيبص لصور أميره وبيعيط....
****************************************************************
بعد 10 أيام......شريف قاعد فى مكتبه سرحان وبيبص لتليفونه ...بيمسك تليفونه وبيتصل بينهال "الووو ...استاذه نيهال ....ممكن اقابل حضرتك.... عايز اتكلم معاكى فى موضوع .....مش هاخد من وقتك كتير...لا مش هينفع فى المكتب .....اه عارفه .....ماشى نتقابل هناك بعد نص ساعه....مع السلامه"
شريف بيروح قبل الميعاد.....وبيستنى نيهال وبيفكر فى الكلام اللى هيقوله ليها وبيقرر انه يعترف لها بحبه....بعد 10 دقايق نيهال بتوصل ...شريف اول ما بيشوفها بينسى كل الكلام اللى كان عايز يقوله...
بتسلم نيهال على شريف
"ازيك يا شريف بيه"
"ازيك يا استاذه نيهال "
"خير حصل حاجه جديده فى القضيه؟؟"
"احنا لسه بندور على البواب...بس انا النهارده مش جاى اتكلم عن القضيه"
بتحس نيهال باللى شريف عايز يقوله....
"خير ...انا سمعاك..."
"أنا......أنا......"
تليفون شريف بيرن ....شريف بيقول فى نفسه"مش وقته خالص"
بيطلع شريف التليفون وبيرد
"الووو...ايوه يا محمد...اتقبض عليه...وهو فين دلوقتى ....انا جاى حالا مش هتاخر"
بيقفل شريف تليفونه وبيقول لـ نيهال" معلش ...انا مضطر استأذن "
"خير"
"وهم بيقبضوا على البواب ...حاول الهرب وعمل حادثه ونقلوه المستشفى
ولازم اروح المستشفى دلوقتى ضرورى....هنبقى نحدد ميعاد تانى ...اسف مره تانيه"
"مفيش مشكله ...ابقى طمنى عملت ايه"
"حاضر...مع السلامه"
"مع السلامه"
**************************************************************
جاسر بيرجع شغله ... وهو فى المكتب بيمسك الموبايل بتاعه....بيتصل بـ نيهال "الوووو...ازيك يا نيهال .....الحمد لله.....كنت عايزك فى موضوع مهم...نتقابل بعد الشغل كويس....خلاص هكلمك واقولك على المكان.....مع السلامه"
بيقفل جاسر مع نيهال وبيخرج من مكتبه وبيروح ناحية مكتب وليد ....بيدخل..
"وليد...عايزك"
"خير فى ايه؟"
"هنتكلم هنا؟؟ ...قدام الموظفين..؟؟..خلص اللى فى ايدك وتعالا مكتبى
....متتأخرش"
بيرجع جاسر مكتبه ...بيظبط الموبايل بتاعه على وضع التسجيل
....بيخبط الباب..
"أدخل"
الباب بيتفتح وبيدخل وليد وبيقل الباب وراه
"خير ...فيه ايه؟"
جاسر مبيردش وبيبص لوليد ....وليد استفزته بصت جاسر
"انت بتبصلى كده ليه؟"
"اقعد يا وليد"
"مش فاضى....ياريت تقولى عايز ايه علشان ورايا شُغل"
"انت ازاى قدرت تعمل كده يا وليد..؟"
وليد بخوف "اعمل ايه؟...."
جاسر بيبص لوليد ومش بيتكلم...وليد مش قادر يستنى وعايز يعرف قصده..
"وضّح انت تقصد ايه؟"
"انت عارف كويس انا اقصد ايه؟"
"وانا هعرف منين....اتكلم وقولى انا عملت ايه بالظبط"
"قتلت أميره ليه يا وليد؟؟................"
****************************************************
</string>
    <string name="C9">الحلقه التاسعه

بيرجع جاسر مكتبه ...بيظبط الموبايل بتاعه على وضع التسجيل
....بيخبط الباب..
"أدخل"
الباب بيتفتح وبيدخل وليد وبيقل الباب وراه
"خير ...فيه ايه؟"
جاسر مبيردش وبيبص لوليد ....وليد استفزته بصت جاسر
"انت بتبصلى كده ليه؟"
"اقعد يا وليد"
"مش فاضى....ياريت تقولى عايز ايه علشان ورايا شُغل"
"انت ازاى قدرت تعمل كده يا وليد..؟"
وليد بخوف "اعمل ايه؟...."
جاسر بيبص لوليد ومش بيتكلم...وليد مش قادر يستنى وعايز يعرف قصده..
"وضّح انت تقصد ايه؟"
"انت عارف كويس انا اقصد ايه؟"
"وانا هعرف منين....اتكلم وقولى انا عملت ايه بالظبط"
"قتلت أميره ليه يا وليد؟؟................"
"انت بتقول ايه .....انت أكيد اتجننت ......انا أقتل اختى؟؟....وبعدين انا هعمل كده ليه؟"
"علشان دى"
بياخد جاسر ورقه من على مكتبه ويديها لوليد ....بياخد وليد الورقه ويقراها....
"ايه دى؟؟"
"انت عارف كويسه ايه دى"
"انت فعلا اتجننت ....انت مش طبيعى "
بيرمى وليد الورقه فى وش جاسر وبيروح ناحية الباب ولسه هيفتح الباب
"ماتحاولش تنكر يا وليد ....انا عرفت انك روحت البنك وانك عارف كل حاجه"
وليد بيرجع بسرعه ....وبيروح لجاسر ويقف قصاده ويشاور له بالسبابه
"انا بحذرك يا جاسر....لو قولت لحد على التخاريف اللى فى دماغك دى انا هقتلك ...فاهم....هقتلك "
بيخرج وليد من المكتب وهو كله غضب ...وفى نفس الوقت اللى هو خارج فيه...بيدخل واحد من الموظفين....
"بشمهندس جاسر....هتشوف الشغل ده قبل ما ابعته"
جاسر وهو بيزعق....
"مش هشوف حاجه ...اطلع واقفل الباب"
بيخرج الموظف بسرعه ويقفل الباب وراه ...جاسر بيروح ناحية مكتبه ويمسك موبايله ويحفظ التسجيل ....وبيقول لنفسه ...
"ماشى يا وليد....هنشوف مين فينا اللى هيموت "
***********************************************************
فى بيت حسين ....ناديه بتخرج من المطبخ وبتروح ناحية حسين وهو قاعد فى الانتريه وماسك مصحف وبيقرا فيه ....
"تصدق يا حسين احسان وحشتنى أوووى.....كانت ماليه علينا البيت"
حسين بيقفل المصحف...
"والله عندك حق...فعلا كانت ماليه علينا البيت....وكانت بتخلى وليد يتكلم ...بدل ما هو ما بيكلمش حد فينا...وحابس نفسه فى اوضته "
"وليد....انا خايفه عليه أووى يا حسين...ماتجرب تكلمه وتشوف ماله"
"ما انا كلمته اكتر من مره وكل ما اسأله يقولى...مفيش"
"ليكون تعبان ولا حاجه؟"
"لا مش تعبان...هو بس تلاقيه زعلان علشان أميره الله يرحمها"
ناديه اول ما بتسمع كلمة الله يرحمها ...قلبها بيوجعها
"الله يرحمها؟...انا لحد دلوقتى مش قادر اصدق ان أميره ماتت ولا قادره اقول الله يرحمها"
حسين بيحاول يغير الموضوع بسرعه علشان ناديه ما تتأثرش أكتر..
"انا هقوم أكلم أحسان واقولها تيجى تقعد معانا كام يوم"
بيقوم حسين يروح ناحية التليفون وبيتصل بـ أحسان ...
"الوووو....ازيك يأحسان ...عامله ايه؟؟............"
ناديه لسه بتفكر فى أميره واللى حصلها وبتقول لنفسها ..
"يارب ...يارب عجل بموتى وريحنى من العذاب اللى انا فيه ده"
بيرجع حسين بعد ما خلص مكالمته مع أحسان....
"بتقول هتيجى بكره"
بيبص لـ ناديه بيلاقيها مش مركزه مع كلامه...
"ناديه...ناديه"
"هاا...بتقول حاجه"
"بقولك انا كلمت أحسان وقالتلى هتيجى بكره "
"اهلا وسهلا بيها فى أى وقت"
******************************************************************
نيهال لسه قاعده فى نفس المكان اللى قابلت فيه شريف....بعد ما اتصلت بـ جاسر واتفقت معاه انها هتقابله هنا.....بعد نص ساعه بيوصل جاسر
"ازيك يا نيهال ...عامله ايه"
"الحمد لله...ازيك انت يا جاسر....حمدلله على سلامتك"
"الله يسلمك ...اتأخرت عليكى؟"
"لا ..مفيش تأخير ولا حاجه ...انا اللى جيت بدرى.....معلش مقدرتش اروح البيت اطمن عليك....بس والله مش قادره اروح الشقه وأميره مش فيها"
"ولا يهمك ...انا مقّدر...ماما قالتلى انك سألتى عليا فى المستشفى يوم الحادثه"
"المهم انك قومت بالسلامه....خير يا جاسر ....فيه أيه"
"فى جديد فى قضية أميره ؟؟...معلش انا معرفتش اتابعها...انا لسه اول يوم انزل الشغل النهارده"
"اتقبض على البواب وهو بيهرب.... عمل حادثه واتنقل المستشفى"
"انتى كنت عارفه موضوع الدهب ده من الاول"
نيهال بتهزّ راسها بالايجاب
"وأميره مقالتليش ليه؟"
"خافت تقولك تتهمها بالتقصير وانها مقصره ناحية بيتها وتقعدها من الشغل وانتى عارف هى بتحب شغلها قد ايه"
"عارف ...عارف"
كلمة "عارف" اللى قالها جاسر...خلت نيهال تحس بقلق
"انتى مصدقه فعلا ان البواب ومراته هم اللى قتلوا أميره"
"تقصد ايه"
"قصدى انه البواب ومراته غلابه ...اخرهم يسرقوا حته دهب...لكن قتل ...ما اعتقدش "
"الفلوس تخلى الانسان يعمل اى حاجه....وبعدين مرات البواب اعترفت بالسرقه وقالت انهم كانوا محتاجين للفلوس"
"لو هدفهم فعلا السرقه الشقه كان فيها 50 الف جنيه والدهب بتاع أميره
...مش معقول هيقتلوها علشان اسوره وخاتم"
"طب لو مش هم ...هيكون مين"
"وليد"
"ايه؟!...انت بتقول ايه يا جاسر "
"انا مش بقول.... الورقه دى هى اللى بتقول"
بيطلع جاسر الورقه من جيبه ويديها لـ نيهال ...نيهال بتاخد الورقه وتقراها ...نيهال بتبص لـ جاسر وهى مش مصدقه ان وليد ممكن يكون عمل كده ....
"انا عارف ان الموضوع صعب....بس انا عايز تسمعى الكلام اللى قالوا بعد ما واجهته بالورقه"
بيطلع جاسر موبايله من جيبه وبيسمع نيهال التسجيل....
********************************************************************
شريف بيوصل المستشفى اللى فيها البواب...بيلاقى محمد واتنين عساكر واقفين ....شريف بيوجه كلامه لمحمد...
"ايه الاخبار؟"
"الدكتور لسه عنده جوه ولسه مخرجش"
بيتفتح باب الاوضه وبيخرج الدكتور....شريف بيكلم الدكتور
"الحاله عامله يا دكتور"
" عنده كسر فى دراعه الشمال وشوية كدمات بسيطه"
"ممكن يخرج أمته ؟"
"بكره الصبح ان شاء الله.....احنا هنسيبه تحت الملاحظه لحد بكره الصبح...علشان نطمن ان الحادثه مأثرتش على المخ"
"شكرا يا دكتور"
"الشكر لله"
بيمشى الدكتور....وشريف بيمشى ناحيه باب المستشفى ومحمد ماشى وراه...بيوجه شريف كلامه لمحمد
"العساكر ما تتحركش من قدام الاوضه ....انا مش عايزه يهرب تانى...وبكره الصبح يكون قدامى"
"حاضر يا فندم"
بيخرج شريف من المستشفى وبيركب عربيته ....ومحمد بيرجع يدى الاوامر للعساكر
****************************************************************
فى بيت حسين ....حسين وناديه قاعدين ...بيتفتح باب الشقه وبيدخل وليد وواضح على وشه الغضب...
"سلام عليكم"
بيرد حسين وناديه السلام....
ناديه "اهو وليد جه انا هقوم احضر الغدا ونتغدى سوا"
"ما تعملوش حسابى " وليد بيقولها وهو داخل اوضته
حسين لسه بيقول "ليه يا وليد".... دخل وليد أوضته ووقفل بابه بغضب
ناديه بصت لحسين "هو فيه ايه"
"مش عارف"
بيسمعوا صوت حاجه وقعت فى اوضة وليد....
ناديه "انا هقوم اشوف ايه اللى حصل"
حسين "استنى انتى ...انا هروح له"
بيخبط حسين على باب اوضة وليد ...
"وليد يابنى انتى كويس؟"
"سيبونى لوحدى مش عايز اتكلم مع حد "
حسين بيبص لـ ناديه ومش عارف يتصرف ازاى
*****************************************************************
نيهال بعد ما سمعت التسجيل .....دموعها نزلت ...
"انا مش قادره اصدق.....انا حاسه انى فى كابوس...وليد يعمل كده؟ "
"انا كمان اول ماعرفت كنت هتجنن"
نيهال بتبص لجاسر....
"انت وصلت للورقه دى ازاى"
"الورقه دى وصلت من يومين فى جواب...اخدت الورقه وروحت البنك "
"وهناك عرفت ان ساره صاحبة أميره شغاله هناك....سألتها على الجواب ده.....قالتلى ان أميره كان طالبه منها الورقه دى ...وانها بعتتها لها ومكنتش تعرف انها اتقتلت واما عرفت الخبر منى قعدت تعيط "
"وانت عرفت ازاى ان وليد راح البنك ؟"
"تانى يوم رحت لـ ساره وطلبت منها انى اشوف كمرات المراقبه من 3شهور فاتوا لحد يوم الجريمه....طبعا الموضوع كان صعب وكان محتاج أمر من النيابه...بس ساره عرفت تخلص الموضوع.....واما شوفت التسجيلات لقيت وليد كان هناك قبل الحادثه بيومين"
جاسر بيحس ان نيهال صدقته....
"فيه حاجه تانيه عايز اقولك عليها ..........فيه حد شاف وليد وهو طالع العماره يوم الجريمه "
***************************************************************
نيهال بتفتح باب الشقه وتدخل ...بتلاقى وفاء قاعده قدام التليفزيون...
وفاء اول ما بتشوفها ...
"انتى اتأخرت ليه يا نيهال ....انتى مش قولتى هتيجى بدرى النهارده؟"
"معلش يا ماما..كان عندى مشوار ...خلصتوا وجيت"
"طيب ادخلى غيرى هدومك ...اكون انا حضرت الغدا"
"مليش نفس يا ماما " بتقولها وهى داخله اوضتها ...
بتقوم وفاء تدخل وراها ...
"مالك يا نيهال...انتى تعبانه "
نيهال بتترمى فى حضن مامتها...وهى بتعيط
"انا تعبانه أوووى يا ماما"
"انا حاسه بيكى يا بنتى...انتى من يوم أميره ما ماتت وانتى مش بتنامى
....انا بسمع صوتك وانتى بتنادى على أميره وفى الاخر بتقومى مفزوعه وبتفضلى صاحيه طول الليل "
"انا مش قادره استحمل يا ماما؟"
"مالك يا نيهال ؟....ايه اللى حصل؟ ..انتى كنتى خارجه كويسه"
نيهال بتحكى لمامتها على كل حاجه....
"الكلام اللى جاسر بيقوله ده خطير يا نيهال "
"عارفه يا ماما"
"وانتى رديتى عليه قولتي له ايه "
"قولتله اننا مش هنقول الكلام ده لحد ...لحد ما يخلص التحقيق مع البواب ونشوف النتيجه....وهو وعدنى انه مش هيقول لحد"
"انا مش مصدقه يابنتى ان وليد يقتل اخته...استرها معانا يارب"
بيسكتوا شويه....
"ماما...انا عايزه اروح لدكتور نفسانى "
"وماله يا بنتى انا كنت هقولك ...بس خُفت تزعلى...انتى نفسيتك بايظه بعد اللى حصل فى الفتره الاخيره....انا هتصل واحجزلك عند الدكتور ؟"
بتقوم وفاء تتصل بالدكتور وبعد شويه بترجع لـ نيهال...
"انا كلمته يا نيهال .....هنروح له النهارده الساعه 8 ....اهم حاجه اما نروح له....تحكي له على حلم أميره ...اللى مش بيخليكى تعرفى تنامى"
"حاضر يا ماما"
*******************************************************
فى عياده الدكتور النفسانى (عياده تبث الطمأنيه والراحه فى نفس المريض بسبب الديكور ووالالوان الهاديه والاثاث المودرن)
نيهال ووفاء قاعدين ومستنين دورهم ....بتيجى مساعدة الدكتور
"استاذه نيهال ....اتفضلى "
بتدخل نيهال ووفاء بتستنى بره....بتدخل نيهال ...الدكتور بيرحب بيها وبيسألها شوية اسأله.....
"ممكن تحكى لى انتى بتحلمى بأيه؟"
"بحلم ان أميره صاحبتى محبوسه فى مكان وهدومها مقطعه وبتقولى ..ساعدينى ..الحقينى ...خرجينى....وبعد كده بتجيلى صور لحاجات ...يعنى مثلا تليفونها والسلسله اللى فيها صورتى انا وجوزها والبنك اللى بتشتغل فيها "
"بقاله قد ايه الحلم ده بيتكرر؟"
"من يوم الحادثه...انا بقيت بخاف انام من الحلم ...انا عايزه اعرف ايه اللى بيحصلى يا دكتور"
"الحاله اللى عندك دى ...اسمها توارد خواطر يعنى مثلا ان حد بيفكر فى حاجه يلاقى التانى بيفكر فى نفس الحاجه وبينفزها ...ودى بتحصل بين التوأم فى بعض الاحيان زى حالة الامريكيتين ديبى وليزا جانز وممكن بين الاصدقاء المقربين أووى من بعض
.........محصلش معاكوا قبل كده حاجه زى دى يعنى واحده تكون بتفكر فى حاجه والتانيه تكون بتفكر فيها اوبتحس بيها أو بتنفزها؟"
"حصلت حاجات ...بس احنا كنا بنقول صدفه..لاننا كنا مقربين من بعض وكان سيستم حياتنا واحد "
"هو ده اللى بقول عليه"
"بس يا دكتور دى ماتت ؟"
"ممكن تكون اللى انتى بتشوفيها رسايل هى بتحاول توريهالك...لازم تفكرى هى ليه بتوريكى الحاجات دى وتحاولى تساعديها فعلا انها تجد الطمأنينه فى العالم الاخر وساعتها انتى كمان هترتاحى"
كلام الدكتور بيخوّف نيهال....بتسمع كلام الدكتور وبتفكر فيه
"انا هكتبلك على شوية ادويه مهدئه وهتساعدك انك تنامى....وياريت اشوفك مره تانيه "
بتشكر نيهال الدكتور وبتاخد ميعاد من المساعده ...وبتخرج لـ مامتها
نيهال طول الطريق ساكته وبتفكر فى الكلام الى الدكتور قاله وبتقرر انها لازم تساعد أميره....وتحاول تعرف معنى الرسايل اللى بتشوفها منها
*****************************************************************
تانى يوم فى القسم ....شريف منتظر البواب ....بيتصل بـ نيهال ويطلب منها الحضور الا انها بتعتزرعن الحضور بسبب شغلها ...بعد نص ساعه بيدخل محمد ومعاه البواب.........بيأمر شريف الكاتب بفتح المحضر ويبدأ بسؤاله...
"ايه يا عبد البر عامل ايه؟"
"الحمد لله يا ساعدة البيه"
"طيب ..نبتدى....اسمك ايه؟"
"عبر البر محمد كامل عبد التواب"
"السن؟"
"46 سنه"
"العنوان .؟"
عبد البر بيقوله على عنوان العماره اللى بيتشغل فيها
"قولى بقى يا عبد البر....قتلت المجنى عليها أميره حسين ليه"
*******************************************************</string>
    <string name="C10">الحلقه العاشره
تانى يوم فى القسم ....شريف منتظر البواب ....بيتصل بـ نيهال ويطلب منها الحضور الا انها بتعتزرعن الحضور بسبب شغلها ...بعد نص ساعه بيدخل محمد ومعاه البواب.........بيأمر شريف الكاتب بفتح المحضر ويبدأ بسؤاله...
"ايه يا عبد البر عامل ايه؟"
"الحمد لله يا ساعدة البيه"
"طيب ..نبتدى....اسمك ايه؟"
"عبر البر محمد كامل عبد التواب"
"السن؟"
"46 سنه"
"العنوان .؟"
عبد البر بيقوله على عنوان العماره اللى بيتشغل فيها
"قولى بقى يا عبد البر....قتلت المجنى عليها أميره حسين ليه"
"والله يا ساعدة البيه ما قتلت حد ولا اعرف سعادتك بتتكلم عن ايه"
"انت هتستهبل ....أومال هربت ليه"
"انا هقول لحضرتك على كل حاجه."
"قول"
"انا مراتى كانت شغاله عند الست أميره الله يرحمها..."
"قصة السرقه دى انا عارفها....انا عايز اعرف انت هربت ليه"
"هقولك يا ساعدة البيه....الست أميره هددتنا اننا لو مرجعناش الاسوره والخاتم يوم الجمعه هتبلغ عننا....انا لفيت على كل الناس اللى اعرفها واستلفت منهم فلوس وروحت للجواهرجى اللى بعتله الحاجه وجيبت الاسوره والخاتم...وكنت هروح اوديهم للست أميره "
"وبعدين ايه اللى حصل؟"
"كنت هروح اديهم لها لقيت الاستاذ وليد اخو الست أميره طالع عندها ...قولت استنى لحد ماينزل وانا هطلع اديلها الحاجه"
"وليد!!....هاا كمل "
"الست أيمان اللى فى الدور الاول بنتها تعبت ونادت عليا علشان انقل بنتها معاها للمستشفى ....روحت معاهم المستشفى ومرجعتش الا الصبح...وتانى يوم سمعت بموضوع انهم مش لاقينها ...قولت اكيد راحت مشوار وهترجع...لكن اما عرفت موضوع القتل ....خفت وهربت"
شريف بينادى على محمد وبيطلب منه انه يستدعى ايمان الساكنه بالدور الاول
"ماشى يا عبد البر...انت هتشرفنا شويه لحد ما نتأكد من كلامك ....عندك حاجه تانيه عايز تقولها "
"لا يا ساعدة البيه"
بيطلب منه الكاتب يجى يمضى على اقواله .....شريف بينادى على العسكرى وبيأمره يا خد البواب ويرميه فى الحبس ....لحين التأكد من صدق أقواله......
********************************************************
نيهال قاعده فى مكتبها ..........ماسكه قلم وبتشخبط فى ورقه بيضا قدامها...وتفكر فى كل اللى حصل من يوم وفاة أميره.....وبتفكر فى كلام شريف عن جاسر.....وكلام جاسر عن وليد.....وبتفكر فى حلم اميره والكلام اللى الدكتور قاله.......بيرن موبايل نيهال....بتمسك الموبايل ...بتشوف اسم جاسر......مش عارفه ترد ولا لا...فى النهايه بتقرر انها ترد "الووو...ازيك يا جاسر....الحمد لله....لا انا فى المكتب.....اه خلصت....لا مش عارفه ايه اللى حصل ....دلوقتى....ماشى نتقابل هناك
...مع السلامه"
بتقفل نيهال مع جاسر...وبتتصل بمامتها..."الوو..ايوه يا ماما....لا يا حبيبتى انا لسه فى الشغل....انا بتصل بيكى علشان اقولك انى هتأخر شويه....هروح القسم مع جاسر علشان نشوف ايه اللى حصل...سلامتك يا حبيبتى...مع السلامه"
نيهال خايفه يكون جاسر عنده حق وميكونش البواب هو اللى عملها
بتاخد نيهال شنطتها وهى خارجه ...بتنادى على دعاء السكرتيره
"يا دعاء....بلغى استاذ كمال انى خارجه وهقابله بكره فى المحكمه"
"حاضر يا أستاذه"
*******************************************************************
فى بيت حسين ....حسين وناديه بيرحبوا باحسان...
ناديه "والله يا احسان وحشتينا فى الكام يوم دوول"
احسان "والله وانتوا كمان"
حسين "ولادك عاملين ايه يا احسان "
أحسان "كويسين ...بيسلموا عليكم "
ناديه "ماجوش معاكى ليه؟"
احسان "كانوا عايزين يجوا معايا...بس دراستهم هى اللى منعاهم "
ناديه"ربنا يخليهم لك ويبارك لك فيهم "
أحسان "أمين يارب....هو وليد لسه فى الشغل ولا ايه؟؟"
ناديه "زمانه جاى...اسكتى يا أحسان وليد من يوم ما مشيتى وهو مش بيتكلم مع حد وحابس نفسه طول اليوم فى اوضته ...كل ما حد فينا يحاول يكلمه يقول سيبونى لوحدى...مش عارفين ماله...كلنا عارفين انه بيحبك ومبيحبش يزعلك...اما يجى حاولى تتكلمى معاه وتشوفى ماله"
احسان "ما تقلقوش...اما يجى انا هقعد معاه واشوف ماله"
حسين "انا هقوم أصلّى ...يكون وليد جه ...ويارب يتغدا معانا النهارده"
احسان "ان شاء الله هيتغدى معانا...انزل انتى صلّى وانا هقوم انا وأم أميره نحضر الغدا"
****************************************************************
وليد طول اليوم مش قادر يركز فى شغله وبيفكر فى الورقه والكلام اللى قاله جاسر...بعد الشغل وليد واقف قدام الشركه مستنى خروج جاسر ....
جاسر بيخرج بسرعه وبيركب عربيته وبيمشى...وليد بيركب عربيته وبيمشى ورا جاسر.....قدام القسم جاسر ونيهال بيتقابلوا و وليد واقف بيراقبهم من بعيد .....
**********************************************************
نيهال وجاسر داخلين القسم....بيوصلوا قدام مكتب شريف....نيهال بتقول اسمها للعسكرى....بيدخل المكتب ويخرج ... وبيسمحلهم بالدخول...
بتدخل نيهال ووراها جاسر....نيهال لسه هتسلم على شريف ... بتلاقى شريف قاعد مع واحده وهم الاتنين بيضحكوا.....بتقف مكانها ساكته ومش بتتكلم خالص.....
"انا همشى بقى ...ابقى خلينا نشوفك "
"قريب ان شاء الله ....سلميلى على مامتك "
بتستاذن البنت....شريف بيطلب من نيهال وجاسر يقعدوا ...بيقعد جاسر ونيهال لسه واقفه مكانها وصورة شريف والبنت وهم ببيضحكوا لسه قدامها.....
شريف "استاذه نيهال...استاذه نيهال"
بتنتبه نيهال لصوت شريف...
شريف "اتفضلى اقعدى"
نيهال بتقعد ومش بتتكلم....
شريف "حمدلله على السلامه يا استاذ جاسر"
جاسر "الله يسلمك... شكرا لحضرتك انا عرفت انك جيت زورتنى فى المستشفى "
شريف"العفو...تشربوا ايه " بيقولها شريف وهو بيبص لـ نيهال
نيهال مابتردش...جاسر بيلاحظ سكوت نيهال....
جاسر"شكرا يا فندم ...احنا جايين نعرف ايه اللى حصل فى التحقيق مع البواب "
شريف بيحكى لجاسر الكلام اللى قاله البواب وبيقوله ان البواب شاف وليد وهو طالع العماره ليله الجريمة...نيهال بتصدق كلام جاسر بعد ما سمعت الكلام اللى قالوا شريف....بيستاذن جاسر وبيقوم هو ونيهال ...شريف بيحس ان نيهال وشها متغير من ساعة ما دخلت ......بيخرج جاسر ونيهال من القسم ...قدام القسم جاسر ونيهال واقفين....
"تفتكرى كنت اقول لشريف على الورقه أحسن؟ "
"لا يا جاسر ...احنا اتفقنا اننا مش هنقول لحد اى حاجه...لحد ما نتأكد ان البواب ملهوش علاقه بالموضوع ....انا همشى علشان انا تعبانه وعايزه اروح "
جاسر بيركب عربيته ونيهال بتركب عربيتها وبيمشوا
*************************************************************
وليد بيشوف نيهال وجاسر خارجين من القسم بيركب عربيته وبيمشى ورا نيهال .....وهو فى الطريق بيرن الموبايل ...وليد مابيردش ...بعد شويه موبايله بيرن تانى ....بيمسك تليفونه وبيرد
"الووو..ازيك يا عمتو...الحمد لله انا كويس....انتى عندنا...لا انا هتأخر شويه.....كلوا انتوا متستنونيش....مش عارف ورايا مشوار هخلصه وارجع ...مع السلامه "
نيهال فى عربيتها ...بتفكر فى شريف والبنت اللى كانت قاعده معاه
وبتقول لنفسها .....
"يا ترى مين دى....وازاى واخده على شريف كده ....العيب مش عليها العيب على الاستاذ اللى بيهزر ويضحك معاها"
بترجع تقول لنفسها .....
"انا مالى هى مين.....انا ليه زعلانه كده....هو ما اعترفليش بحبه ...انا لا خطيبته ولا مراته علشان اغير عليه كده......انا لازم اتعامل معاه فى حدود القضيه وبس "
بتوصل نيهال قدام العماره.....بتنزل من عربيتها وبتدخل العماره ...
******************************************************
جاسر بيوصل شقته ...بيدخل بيلاقى وجدى وزينب قاعدين فى الانتريه
زينب "ابن حلال ....احنا كنا لسه جايبين فى سيرتك دلوقتى"
جاسر"خير يا ماما ؟"
وجدى "مش وقته يا زينب ....نتغدا الاول وبعد كده نقوله"
بعد الغدا...زينب ماسكه صينيه عليها الشاى...جاسر بياخد منها الصينيه وبيحطها قدامه.....بتقعد زينب جنب جاسر ....
"خير يا ماما"
"خير يابنى "
بتبص لوجدى وعايزاه يتكلم....
"بص يا جاسر....أميره الله يرحمها....والحى ابقى من الميت "
"قصدك ايه يا بابا"
"ابوك قصده ..انك لازم تتجوز"
بيبص جاسر لـ زينب ووجدى....
"انتوا بتتكلموا بجد؟"
"وهى دى مواضيع فيها هزار يابنى "
بيتنرفز جاسر وبيقوم يقف ....
"انتوا بتقولوا ايه...انا مش هقدر احب ولا اتجوز حد بعد أميره"
"يعنى هتفضل عايش على ذكراها "
"يا جماعه حرام عليكوا دى أميره مبقلهاش اسبوعين....ازاى بتطلبوا منى انساها بسرعه كده....وكمان عايزينى احب واتجوز"
"يابنى...."
"لو سمحت يا بابا ...مش عايز حد يفتح معايا الموضوع ده تانى "
"يعنى ايه يابنى؟"
"يعنى دى حياتى وانا حُر فيها ....بعد أذنكوا"
بيدخل جاسر اوضته ....وجدى وزينب بيبصوا لبعض وزعلانين علشان جاسر
*******************************************************************
فى مكتب شريف....الباب بيخبط ...بيدخل محمد ...
"تمام يا فندم "
"ايه يا محمد....ايه الاخبار؟"
روحنا يا فندم ملقناش حد فى الشقه ....سألنا الجيران...قالوا انها مسافره هى وبنتها وهيرجعوا بكره "
"خليك متابع الموضوع يا محمد ....واول ما توصل تجيبهالى علطول"
"حاضر يا فندم....والبواب يا فندم هنعمل معاه ايه ؟"
"البواب خليه فى الحبس لحد ما نتأكد من كلامه "
"تؤمرنى بحاجه تانيه ساعدتك"
"لا روح انت"
بيخرج محمد ....شريف بيحاول يتصل بـ نيهال ...بس نيهال مبتردش
******************************************************************
نيهال بتدخل الشقه ....بتلاقى وفاء مستنياها....
" سلام عليكم"
بترد وفاء السلام ....
"يلا يا نيهال غيرى هدومك وتعالى علشان نتغدا....انا مستنياكى ومردتش اتغدا لوحدى "
"حاضر يا ماما"
بتدخل نيهال تغير هدومها وبتخرج تقعد جنب مامتهاعلى السفره
"عملتى ايه النهارده يا نيهال "
"مفيش يا ماما ...الشغل العادى بتاع كل يوم "
"انتى مش قولتى انك رايحه القسم مع جاسر؟"
"اه روحنا.."
"وايه اللى حصل؟"
"مفيش جديد...لسه بيحققوا مع البواب"
"طب ووليد"
"ماله وليد"
"هتعملى معاه ايه "
"مش عارفه....انا بعد كل اللى شوفته وسمعته مش مصدقه انه وليد يقتل أميره....انا زى ما اكون بحلم"
"ربنا يسترها يابنتى...لو الموضوع ده حقيقى ...ناديه وحسين مش هيستحملوا ...دا ممكن يموتوا فيها "
"ربنا يستر يا ماما"
بعد الغدا ...نيهال ووفاء بيرفعوا الاطباق عن السفره.....جرس الباب بيرن...
"سيبى انتى الاطباق وروحى شوفى مين"
بتروح نيهال علشان تفتح الباب.....وبعد ما بتفتح الباب....نيهال باستغراب.......
"وليد!!!!!!!!...................."
</string>
    <string name="C11">الحلقه الحادية عشر
نيهال بتدخل الشقه ....بتلاقى وفاء مستنياها....
" سلام عليكم"
بترد وفاء السلام ....
"يلا يا نيهال غيرى هدومك وتعالى علشان نتغدا....انا مستنياكى ومردتش اتغدا لوحدى "
"حاضر يا ماما"
بتدخل نيهال تغير هدومها وبتخرج تقعد جنب مامتهاعلى السفره
"عملتى ايه النهارده يا نيهال "
"مفيش يا ماما ...الشغل العادى بتاع كل يوم "
"انتى مش قولتى انك رايحه القسم مع جاسر؟"
"اه روحنا.."
"وايه اللى حصل؟"
"مفيش جديد...لسه بيحققوا مع البواب"
"طب ووليد"
"ماله وليد"
"هتعملى معاه ايه "
"مش عارفه....انا بعد كل اللى شوفته وسمعته مش مصدقه انه وليد يقتل أميره....انا زى ما اكون بحلم"
"ربنا يسترها يابنتى...لو الموضوع ده حقيقى ...ناديه وحسين مش هيستحملوا ...دا ممكن يموتوا فيها "
"ربنا يستر يا ماما"
بعد الغدا ...نيهال ووفاء بيرفعوا الاطباق عن السفره.....جرس الباب بيرن...
"سيبى انتى الاطباق وروحى شوفى مين"
بتروح نيهال علشان تفتح الباب.....وبعد ما بتفتح الباب....نيهال باستغراب.......
"وليد!!!!!!!!"
" ازيك يا نيهال"
"الحمد لله .....ازيك يا وليد"
"كنت عايز اتكلم معاكى فى موضوع مهم؟"
"اتفضل يا وليد "
بتدخل نيهال ووليد وراها....بيدخلوا الانتريه....
"اتفضل يا وليد"
بيدخل وليد وبيقعد....
"تشرب ايه؟"
"شكرا يا نيهال ....انا جاى اتكلم معاكى فى موضوع وهمشى علطول "
بتقعد نيهال على الكرسى المقابل لوليد....
"خير يا وليد ؟"
"انا بقالى ساعه واقف تحت العماره ومحتار اطلع ولا لا....بس الموضوع اللى جايلك فيه مفيش حد هيقدر يساعدنى فيه غيرك"
"انا سمعاك...اتفضل"
"انا عارف ان جاسر قالك كلام عنى...انا مش عايزك تصدقى انى ممكن اعمل كده فى يوم من الايام....انتى اكتر واحده عارفانى وعارفه انى مش ممكن اعمل كده فى أميره....دى أختى يا نيهال ....فاهمه يعنى ايه أختى "
نيهال بتبص لـ وليد ومش بترد عليه....بيكمل وليد كلامه....
"انا عارف انك بتشُكى فيا ...بس انا جاى النهارده علشان اقولك جاسر بيعمل كده ليه"
نيهال بتسكت شويه...وبتقول لـ وليد
"ليه يا وليد"
"جاسر هو اللى قتل أميره يا نيهال"
*********************************************************
جاسر فى أوضته ...قاعد على السرير وبيفكر فى الكلام اللى قاله البواب لشريف وان ده بيأكد كلامه....وبيقول لنفسه ....
"انا ليه مقولتش لشريف على موضوع الورقه وريحت نفسى"
وبعدين بيفتكر كلامه مع نيهال واتفاقه معاها انه مش هيقول لحد ......لحد ما يخلص التحقيق مع البواب ....بيخّبط الباب وجاسر بيسمع صوت زينب وهى بتقول....
"جاسر يا حبيبى انت كويس"
"ياريت تسبونى لوحدى ومحدش له دعوه بيا"
"حاضر يابنى ...اللى يريحك"
بيقرر جاسر انه لازم بكره يروح القسم و يقول لـشريف على كل حاجه
*****************************************************************
نيهال بتقول لـ وليد ...
"انت بتقول ايه يا وليد....هو علشان قال انك انت اللى قتلت أميره ...جاى انت النهارده تقولى نفس الكلام....انت بترد له القلم يعنى"
"انا مبردش القلم لحد يا نيهال....بس بطلب منك انك تسمعينى وتحكمى انتى"
"كمل يا وليد....بس ياريت يكون فيه دليل على كلامك"
"انا من يوم وفاة أميره وانا شاكك ان جاسر هو اللى عمل كده وكنت عايز اروح ابلغ ...بس مكنتش متأكد ان هو اللى عملها"
"وأتاكدت؟"
"جاسر قال انه كان مسافر يوم الجريمه فى شغل...صح؟"
"ايوه صح ...وانا اليوم ده كنت مع أميره"
"انا سألت فى الشركه....قالو ان جاسر مسافرش تبع شغل وانه من يوم ما اتجوز ما سافرش تبع الشغل خالص وانه كان طالب أجازه قبلها بيوم ومعرفش ياخدها "
"يعنى قال انه مسافر علشان يبعد عنه الشبهه؟"
"بالظبط....وفى حاجه تانيه"
"فى ايه تانى يا وليد"
"جاسر قالى ان فى حد شافنى وانا طالع العماره"
"اه...وقالى انا كمان نفس الكلام"
"قالك من الحد اللى شافنى ده ؟"
"لا مقليش وانا مهتمتش...انت عارف مين اللى شافك؟"
"جاسر هو اللى شافنى يا نيهال ...جاسر...انا متأكد انه كان بيراقب العماره وانه هو اللى شافنى وانا طالع العماره "
"انا مبقتش عارفه اصدق مين ولا أكذب مين....انا مش عارفه افرق بين الصدق والكذب "
"انا عايزك تقُفى جنبى يا نيهال ....انا عارف ان جاسر مش هيفوت فرصه زى دى وفـ اقرب وقت هيبلغ عنى"
"لا انا اتفقت معاه انه ما يقولش لحد"
"انا عايزك تحّكمى عقلك وتشوفى مين الصادق ومين الكذاب"
"انتى ايه اللى وداك عند أميره يا وليد"
"رحت عاادى....اما عرفت ان جاسر مسافر وانها لوحدها قولت اروح اطمن عليها...متأخرتش عندها ونزلت بسرعه"
بتسكت نيهال ومش عارفه تقول ايه لوليد.....
"هستأذن انا يا نيهال ...وأتمنى ان جاسر ينسى موضوع الورقه دى...انا مش عايز بابا يعرف بالموضوع ده....انتى عارف انه مريض ومش هيستحمل"
"متقلقش يا وليد"
بيخرج وليد...نيهال بتوصله لحد الباب وبترجع تتدخل أوضتها
***************************************************************
شريف بيوصل قدام العماره اللى ساكن فيها وقبل ما ينزل من العربيه بيتصل بـ نيهال ...جرس ومفيش حد بيرد ....لسه هيقفل ...بيلاقى صوت بيقول ألوووو....."الووو ...ازيك يا استاذه نيهال ....انا كنت بتصل اطمن عليكى.....ممكن نتقابل بكره.....مشغوله طول اليوم؟...طب بعد بكره؟....بردوا مشغوله....انا كان فيه موضوع مهم عايز أكلمك فيه....لا مش بخصوص القضيه.....مش هينفع فى التليفون......خلاص هستنى منك اتصال...مع السلامه"
شريف بيحس ان نيهال متغيره معاه ...بس مش عارف ايه السبب....بينزل شريف من عربيته ويطلع شقته.....بيفتح شريف بابا الشقه وبيدخل بيلاقى عواطف (والدة شريف) قاعده قدام التليفزيون...
"حمدلله على السلامه يا شريف "
"الله يسلمك يا ماما"
"احضرلك الغدا؟"
"لا يا حبيتى انا اتغديت فى الشغل.....هو شادى فين "
"شادى خرج مع صحابه من شويه"
"انا مش قولت يا ماما انه ميخرجش من البيت ويقعد يذاكر...دى ثانويه عامه يعنى مش عايزه لعب"
"انا اعمل يعنى يابنى...انا مش قادره عليه...اما يجى كلمه انت بقى ...انا غُلبت معاه كلام"
"ماشى يا ماما...انا هدخل ارتاح شويه فى اوضتى "
شريف بعد ما دخل أوضته ..بيرجع تانى وبيكلم مامته...
"صحيح يا ماما...مها بنت خالتو عزه بتسلم عليكى"
"الله يسلمك ويسلمها....انتى شوفتها فين....انت روحتلهم؟"
"لا...مها كان عندها شغل قريب من القسم وعدت عليا"
"ابقى روح زورهم...خالتك زعلانه انك مبتسئلش عليها"
"انتى شايفه يا ماما الشغل عامل ازاى وبعدين انا مش هينفع اروح ......انتى عارفه خالتى بتفكر ازاى وعايزه ايه"
"وفيها ايه....المثل بيقول اخطب لبنتك ومتخطبش لابنك"
"يا ماما ...انا قولتلك 100 مره ان مها زى اختى وبس....ومش هينفع تكون حاجه تانيه"
"والله لو ليك نصيب فيها هتاخدها ...وبعدين انت تلاقى زى مها؟"
"ايوه ...النصيب....انا هدخل انام يا ماما.وياريت مفيش حد يصحينى "
بيدخل شريف اوضته...وعواطف بتدعيله...
"ربنا يهديك يا شريف يابنى ويحببك فى بنت خالتك.."
********************************************************************
فى بيت حسين ....وليد بيفتح باب الشقه ويدخل ...بيسلم على اللى قاعدين وبيسلم على أحسان.....
"ازيك يا عمتو"
"ازيك يا وليد"
"وحشتينا والله"
"يا بكاش ....دا انت من يوم انا ما روحت مكلمتنيش"
"معلش والله يا عمتو....الشغل"
"ربنا يقويك يا حبيبى....انت مالك خاسس كده ليه ...انت ما بتأكلش ولا ايه؟"
"لا باكل ....بعد أذنك يا عمتوا ...هدخل اغير هدومى "
بيدخل وليد أوضته...حسين بيشاور لـ أحسان انا تتدخل تتكلم معاه وتشوف ايه اللى مزعله....بتقوم أحسان وبتخبط على اوضة وليد...
"وليد يا حبيبى... أدخل؟..."
"اتفضلى ياعمتو"
بتدخل أحسان...بتقعد على طرف السرير.....
"تعالا يا وليد ...اقعد جانبى"
بيقعد وليد جنب أحسان...
"خير يا عمتو؟"
"خير يا حبيبى...مالك يا وليد...ايه اللى مزعلك يا حبيبى"
"مفيش يا عمتو"
"ازاى....ابوك بيقول انك بتيجى من الشغل تحبس نفسك فى الاوضه ومش بتتكلم مع حد ولا بتأكل ولا بتشرب"
"دى كانت شوية مشاكل فى الشغل واتحلت الحمد لله "
"الحمد لله....يعنى انت كويس"
"اه والله كويس...أطمنى وطمنى بابا "
"حاضر...هقوم احضرلك الغدا بقى"
"مليش نفس والله يا عمتو"
"تانى؟...انتى مش المشاكل اللى فى الشغل اتحلت وبقيت كويس...كُل بقى علشان خاطر ابوك ....وبعدين هتكسفنى ...دا انا اللى عامله الاكل بأيدى"
"لا مش هكسفك ....حاضر هاكُل"
"يلا غير هدومك وتعالا"
بتخرج أحسان ووليد بيغير هدومه
********************************************************************
نيهال قاعده فى أوضتها وبتفكر فى اللى وليد قاله...ومحتاره مش عارفه تصدق مين......بتقول لنفسها .....
"الله يرحمك يا أميره....ازاى هقدر أجيبلك حقك والاتنين واحد جوزك وواحد أخوكى.....ساعدنى يارب"
بتفتكر نيهال حلم أميره ...وبتحاول تركز فى الحلم وتشوف ايه الرساله اللى فيه.....بتفتكر السلسله والتليفون...وبتقول لنفسها...
"اه صحيح...فين السلسه والتليفون انا مشفتهمش من يوم الجريمه ومفيش حد أتكلم عليهم.....انا لازم اسأل جاسر عليهم"
بتقرر أميره ان أول حاجه هتعملها الصبح قبل ما تروح المحكمه...هتروح الشركه لجاسر وتسأله على السلسله والتليفون بتوع أميره
******************************************************************
تانى يوم الصبح شريف قاعد فى مكتبه بيتكلم مع أيمان الساكنه فى الدور الاول .....بيتدى معاها الاسئله....
"الاسم ثلاثى يا مدام ايمان"
"ايمان احمد الحُسينى"
"السن؟"
"35 سنه"
بيسألها على العنوان...بتقوله على عنوان العماره...
"انتى عارفه انتى هنا ليه يا مدام أيمان؟"
"لا بصراحه مش عارفه...انا أول ما وصلت العماره ...لقيت زميل حضرتك بيورينى اذن النيابه فا جيبت علطول"
"انتى طبعا عرفتى بمقتل جارتك اللى فى الدرو الخامس"
"اه الله يرحمها"
"ممكن حضرتك تقوليلنا انتى كنتى فين ليلة الجريمه؟"
********************************************************************
نيهال فى الطريق لـ شركة جاسر...بتوصل الشركه...بتسأل فى الاستقبال على مكان مكتبه ....
"مكتب الباشمهندس جاسر وجدى؟"
"فى الدور الاول حضرتك"
"بتطلع نيهال الدور الاول وبتوصل لمكتب جاسر وبتخبط بس مفيش حد بيرد بتفتح الباب وبتدخل ..بتلاقى المكتب فاضى....بتتخض نيهال بعد ما بتسمع صوت بيقولها ...
"حضرتك عايزه مين؟"
بتلتفت بسرعه وبتبص للشخص اللى بيتكلم...وبتاخد نفسها...
"اه ....انا عايزه الباشمهندس جاسر؟"
"الباشمهندس جاسر خرج من 10 دقايق"
"متعرفش راح فين "
"انا سمعته بيتكلم فى التليفون وبيقول ان فيه ورق مهم لازم يوديه القسم "
بتسمع نيهال الكلام ده ...بتعرف ان جاسر ملتزمش بأتفاقه معاها وان وليد كان عنده حق......بتخرج بسرعه من الشركه وهى خارجه بتتصل بجاسر بس تليفونه غير متاح.....بتركب عربيتها بسرعه وبتمشى........
*****************************************************************


</string>
    <string name="C12">الحلقه الثانية عشر

شريف فى مكتبه ...بيسمع اقوال أيمان (الساكنه بالدور الاول)...
"انا فى اليوم ده بنتى تعبت أوى وكنت لازم انقلها المستشفى....نزلت بسرعه ومن خوفى على بنتى مكنتش شايفه قدامى...ركبت الاسانسير ونزلت وانا خارجه من الاسانسير خبطت واحد بكتفى ومن استعجالى نسيت اعتزرله....لقيت عبد البر واقف قدام باب العماره ناديت عليه بسرعه وقولتله يشوفلى تاكسى علشان مكنتش قادره اسوق وانا فى الحاله دى....عبد البر جابلى التاكسى ورُحنا المستشفى وفضلنا فى المستشفى لحد الصبح....وتانى يوم رجعنا...... خلصت ورق السفر وسافرت علطول علشان كان فيه فحوصات واشعه لازم اعملها لـ بنتى برا واعرضها على دكاتره فى انجلترا "
"وعبد البر راح معاكى؟"
"اه كان معايا "
"طول الليل كان معاكى....ما اختفاش ورجع تانى؟"
"لا ..انا قولتله يروّح....بس هو قالى انه هيستنى علشان لو احتجنا حاجه وفضل جانبى انا وبنتى لحد الصبح"
"مدام أيمان ....يوم الحادثه ....مشفتيش اى حاجه غريبه فى العماره"
"لا بصراحه...من خوفى على بنتى مكنتش مركزه مع اى حاجه "
"الراجل اللى انتى خبطيه لو شفتيه تفتكريه؟"
"اه طبعا...انا شوفته فى العماره قبل كده مرتين ثلاثه بس معرفش هو طالع لمين"
"شكرا ليكى يا مدام أيمان.....هنحتاج لحضرتك كمان مره علشان تتعرفى على الشخص اللى خبطيه ...ممكن جدا يكون هو القاتل"
"انا تحت أمرك يا فندم"
بتمضى ايمان على اقوالها وأستأذنت وخرج......شريف بينادى على العسكرى ....بيدخل العسكرى وشريف بيطلب منه انه ينادى محمد...بيرد العسكرى......
"تمام يافندم......فى واحد بره عايز يقابل سعادتك."
"اسمه ايه؟"
بيدى العسكرى الكارت اللى فى ايده لشريف...
"المهندس جاسر وجدى؟!....خليه يدخل"
********************************************************************
وليد فى اوضته.....احسان بتخبط على الباب...
"أدخل "
بتدخل احسان...
"انت لسه نايم يا وليد...اصحى بقى ....الساعه بقت 10"
"سيبينى انام كمان شويه يا عمتو...انا بقالى كام يوم منمتش"
"قوم يا حبيبى افطر معانا ...ابوك مش عايز يفطر من غيرك "
"حاضر يا عمتو ...هقوم"
بيقوم وليد من النوم بيدخل الحمام وبيرجع أوضته ...بيمسك تليفونه وبيتصل بينهال....
"الووو. ...أزيك يا نيهال ......اتكلمتى مع جاسر .....مال صوتك؟.....حصل حاجه؟....ايه؟"
"يلا يا وليد"
"حاضر ياعمتو جاى"
"طب انا اهرب ولا اعمل ايه دلوقتى.....ازاى ما اقلقش...الورقه اللى معاه دى ممكن تسجنى.....دا لو مكنش وصل القسم وسلمها....هستنى اتصالك ...يارب تلحقيه ...مع السلامه"
وليد بيرمى تليفونه على السرير...وبيقول لنفسه....
"انا هعمل ايه دلوقتى.....لو نيهال ملحقتهوش دى تبقى مشكله...استرها معايا يارب"
بيطلع وليد وبيقعد على السفره ....قاعد سرحان ومش بياكل...
"مالك يا وليد ...ما بتاكلش ليه"
"باكل اهو يا بابا"
" هوانت كنت بتكلم مين فى التليفون ."
"هاا....دا سامى صاحبى...كنت بشوفه أخدلى اذن ولا لا"
وليد قلقان ومش عارف ايه اللى حصل ....بيقول فى نفسه....
"يا ترى نيهال لحقت جاسر ولا لا....ولو ملحقتهوش انا هعمل ايه؟...وبابا وماما ناديه هيحصلهم ايه لما يسمعوا الخبر"
بيقوم وليد من على السفره....
"قومت ليه يا وليد"
"شبعت يا عمتو...انا هغير هدومى واروح الشركه"
"انت مش قولت ان صاحبك اخدلك اذن؟"
"اه...بس هو قالى ان فيه ملفات محتاجينها ضرورى ومفيش حد يعرف مكانها غيرى"
بيدخل وليد اوضته وغير هدومه بسرعه وخرج من الشقه...
******************************************************************
نيهال بتوصل قدام القسم ...بتلاقى عربية جاسر واقفه قدام القسم ...بتنزل من عربيتها بسرعه....وبتدخل القسم...بتقول أسمها للعسكرى وبتدخل مكتب شريف....
"اتفضلى يا أستاذه نيهال"
نيهال بتدخل ومتكلمتش....بتبص لجاسر
شريف بيوجه كلامه لجاسر...
"انتوا متفقين تتقابلوا هنا ولا ايه؟"
جاسر بيضحك "لا انا معرفش ان نيهال جايه...أزيك يا نيهال"
نيهال مبتردش على جاسر.....وعايزه تعرف جاسر قدم الورقه ولا لا...
نيهال بتوجه كلامها لشريف....
"ايه اللى حصل فى قضية البواب؟"
"انا لسه شارح كل حاجه للأستاذ جاسر...البواب كان طول الليل مع الساكنه اللى فى الدور الاول.....وده بيبرأه من القضيه هو ومراته....هم هيتحاكموا بتهمة السرقه....وكده رجعنا لنقطة البدايه"
بعد كلام شريف ...نيهال بتطمن ان جاسر ما قالش حاجه لشريف ....بتحس براحه انها وصلت فى الوقت المناسب.....نيهال بتكلم شريف ...
"هتعمل ايه فى القضيه"
"البواب بيقول انه شاف وليد.... ومدام ايمان بتقول ان خبطت في شخص وهى خارجه من الاسانسير"
"تقصد ايه"
"لازم استدعى وليد واعرف منه ايه اللى وداه العماره ليلة الجريمه"
*******************************************************************
فى شقة جاسر....زينب بتلم هدومها هى ووجدى وراجعه على شقتها ...
"يا زينب مينفعش اللى انتى بتعمليه ده"
"وايه اللى ينفع....اقعد هنا واشوف ابنى بيدبل قدام عنيا"
"يعنى اما تمشى جاسر هيسمع كلامك ويتجوز"
"انا مش هستنى اشوف ابنى وهو بيروح منى...جاسر لازم يخرج من الحاله اللى هو فيها.....الحزن صنات يا وجدى....وادى انت شوفت عمل فى نفسه ايه لولا ستر ربنا"
"استهدى بالله بس وأقعدى"
"لا اله الا الله...بس مش هقعد....جاسر لازم يعرف ان اللى بيعمله ده غلط ....وانه لو خايف علينا وعلى زعلنا يبقى لازم يخرج من حالته دى ويتجوز.....ولو مدورش على زعلى....يبقى انا مخلفتش ....لا هو ابنى ولا انا أمه"
وجدى بيحس ان زينب عندها حق فى كلامها .....بيشيل الشنط وبيخرج هو وزينب وبيقفلوا باب الشقه وراهم
***************************************************************
نيهال وجاسر خارجين من القسم.....
"انا عايز اعرف انتى زعلانه ليه دلوقتى ؟"
"علشان انت ملتزمتش بالاتفاق اللى كان بينا .....وانت وعدتنى انك مش هتقول لحد"
"انا شايف انك بتحاولى تدافعى عن وليد ؟"
"انا مش بدافع عن حد ...بس انا مش متأكده انه هو اللى قتل أميره"
"دا مكنش كلامك أخر مره....أيه اللى غير رأيك كده"
"مش هينفع الكلام هنا يا جاسر "
جاسر بيقولّها على كافيتريا قريّبه من القسم ....وبيتفقوا انهم يقعدوا فيها ويتكلموا ....... جاسر بيركب عربيته...ونيهال بتركب عربيتها....
*******************************************************************
نيهال وهى قاعده فى العربيه بتفتكر انها كان عندها جالسه ...........
"استاذ كمال!!" بتقولها وهى بتمسك الموبايل....
"الوووو...استاذ كمال ......انا أسفه.....والله كان عندى ظروف منعتنى انى احضر....انا أسفه مره تانيه.......حضرتك أجلتها.....خلاص هقابل حضرتك فى المكتب....مع السلامه "
بتقفل مع الاستاذ كمال....وبتتصل بوليد...
"الوووو...ايوه يا وليد...لا متقلقش...لحقته الحمد لله قبل ما يقدم الورقه....بس يكون عندك علم شريف هيبعتلك استدعا....متقلقش...البواب قاله انه شافك وانت طالع العماره ليلة الجريمه هو عايز يعرف انت روحت ليه.....لو حصل حاجه كلمنى....العفو ....مع السلامه"
بتقفل مع وليد ومشيت بعربيتها فى اتجاه الكافيتريا
***************************************************************
وليد تعب من كتر اللف فى الشوارع وهو خايف ومش عارف يعمل ايه....بعد اتصال نيهال وليد بيطمن وبياخد تاكسى وبيرجع البيت...
فى بيت حسين ....ناديه وحسين قاعدين....
"انا كنت عايزه اتكلم معاك فى موضوع يا حسين"
"خير يا ناديه"
"انا كنت عايزه اعمل صدقه جاريه لـ أميره...؟"
"والله انا كمان بفكر فى الموضوع ده ...بس مش عارف مين هيقدر يساعدنا فى الموضوع ده ويكون حد موثوق منه "
"شوف امام المسجد اللى فى أول الشارع....ده راجل كويس وانت عارفه"
"عندك حق...دا كان تايه عن بالى فين ...ربنا يجعله فى ميزان حسناتها "
"يارب"
*******************************************************************
جاسر ونيهال قاعدين فى الكافتيريا.....جاسر طلب قهوه ونيهال عصير...
"قوليلى بقى يا نيهال ...ايه اللى غير رأيك"
"انا رأيى متغيرش ...انت عارف انى من الاول مش مصدقه ان وليد يعمل كده.....وبعد الكلام اللى وليد قالوهولى مبقتش عارفه اصدق مين وأكذب مين"
"وليد؟!...قالك ايه وليد"
"وليد جالى أمبارح البيت ....وطلب منى انى اصدق كلامه وانه مش ممكن يعمل كده"
"وانتى صدقتيه"
"قبل ما ارد على كلامك عايزه أسألك سؤالين وياريت تجاوبنى بصراحه"
"قولى"
"فين الموبايل والسلسله بتوع أميره؟"
"معرفش...انا مشفتش غير الدبله اللى الدكتور اديهالى...وجيت بعدها دخلت المستشفى ومسألتش عليهم....انتى بتسألى عليهم ليه"
"بسأل علشان مفيش حد اتكلم عنهم "
"والسؤال التانى؟"
"انت كنت فين ليلة الجريمه؟"
"ما انتى عارفه ...انا كنت مسافر تبع الشغل"
"بس وليد قالى انه سأل فى الشركه واتأكد انك ما سافرتش بعد الجواز وانك كنت عايز تاخد أجازه ومعرفتش"
"انتى تقصدى ان انا اللى قتلت أميره؟"
نيهال بتسكت ومردتش على جاسر...
"انتوا أكيد اتجننتوا ...انتى اكتر واحده عارفه انا كنت بحب أميره قد ايه"
"انا مبقتش عارفه حاجه"
"من الواضح ان اعصابك تعبانه بعد الاحداث الاخيره ووليد قدر يلعب بعقلك....ياريت تفكرى كويس مين اللى عمل كده وايه مصلحته"
جاسر بينادى على الجرسون وبيدفع الحساب وبيمشى.....
نيهال بعد تصرف جاسر ...ازدادت حيره على حيرتها
******************************************************************
تانى يوم الصبح ......فى شقة حسين .....وليد وأحسان وحسين على السفره وناديه خارجه من المطبخ وماسكه فى ايديها النسكافيه بتاع وليد.....باب الشقه بيخبط ...احسان هتقوم تفتح ...ناديه بتقولها خليكى....وبتروح ناديه تفتح..
"دا منزل وليد حسين"
"ايوه مين حضرتك"
"معانا أمر بالقبض عليه"

</string>
    <string name="C13">الحلقه الثالثة عشر
تانى يوم الصبح ......فى شقة حسين .....وليد وأحسان وحسين على السفره وناديه خارجه من المطبخ وماسكه فى ايديها النسكافيه بتاع وليد.....باب الشقه بيخبط ...احسان هتقوم تفتح ...ناديه بتقولها خليكى....وبتروح ناديه تفتح..
"دا منزل وليد حسين"
"ايوه مين حضرتك"
"معانا أمر بالقبض عليه"
بيُقع النسكافيه من ايد ناديه...وبخوف بتنادى "الحقنى يا حسين"
بيقوم حسين بسرعه من على السفره ووراه وليد واحسان...
"خير فيه ايه؟"
ناديه بتعيط ومش عارفه ترد على حسين
واحد من رجال الشرطه بيرد.....
"معانا أمر بالقبض على وليد حسين "
"ليه ...وليد ابنى عمل ايه ؟" بيقولها حسين وهو بيبص لوليد..زى ما يكون بيسال وليد....
"منعرفش السبب....دى الاوامر اللى جاتلنا "
وليد "والله يا بابا ما عملت حاجه "
اتنين من العساكر بيمسكوا وليد....ووليد بيمشى معاهم وهو خارج من الشقه بيكلم حسين....
"والله يا بابا انا برىء....متصدقش اى حاجه يقولوها عنى."
"ماتقلقش يا وليد انا مش هسيبك انا جاى معاك "
بياخد حسين مفاتيح العربيه وبينزل ورا وليد....
*********************************************************
جاسر فى شقته....حاسس بوحده فى الشقه دى أول ليله يقضيها لوحده فى الشقه وبيفتكر الكلام اللى حصل بينه وبين باباه.وعن محاولاته انه يخليهم يتراجعوا عن فكرة الجواز.....وبيفتكر أميره واللحظات الحلوه اللى كانت بينهم وعن احلامهم سوا ...وبيفتكر كلام نيهال وشكها فيه....وبيقول لنفسه...
"انا لازم أخلص موضوع وليد النهارده ....انا غلطت انى سمعت كلام نيهال"
جاسر بيجهز نفسه علشان يروح القسم ويقدم الورقه...
*******************************************************************
نيهال قاعده على السفره هى ومامتها ساكتين.....وفاء بتقول لـ نيهال
"مقولتليش يا نيهال جاسر قالك ايه بعد ما قولتيله على الكلام اللى وليد قاله"
"انكر وقالى انتى اكيد اتجننتى واعصابك تعبت فى الفتره الاخيره...انا حاسه ان جاسر مخبى حاجه بس مش عارفه ايه هى"
"انا خايفه عليكى يا نيهال"
"من ايه يا ماما.؟"
"انتى يا بنتى لا بتاكلى ولا بتشربى ولا بتنامى كويس....حياتك كلها بقت القضيه ومين اللى قتل أميره....انا خايفه اللى قتلها يحاول يأذيكى"
"ما تخافيش عليا يا حبيبتى"
بيرن تليفون نيهال بتمسك نيهال التليفون....وفاء بتسألها مين اللى بيتصل
"دى طنط ناديه ....الوو....ازيك يا طنط...عامله ايه يا حبيبتى....مال صوتك... انتى بتعيطى؟...ايه؟...حصل أمته الكلام ده؟.....متقلقيش يا طنط انا هروح له ....هعرف ايه اللى حصل واطنمك عليه.....مع السلامه يا حبيبتى"
"خير يا نيهال....حصل ايه؟"
"وليد اتقبض عليه.....انا لازم اروح له بسرعه واعرف ايه اللى حصل"
بتقولها نيهال وبتاخد شنطتها ووهى خارجه وفاء بتقولها...
"ابقى طمنينى يا نيهال"
"حاضر يا ماما "
"استرها يارب"
بتخرج نيهال وبتقفل باب الشقه وراها....
****************************************************************
فى القسم ...العساكر ماسكين وليد وداخلين القسم....وحسين داخل وراهم وباين على وشه الخوف والقلق...بيدخل وليد مكتب شريف وبعد 5 دقايق نيهال بتوصل القسم....حسين بيشوف نيهال وهى داخله ..نيهال بتقرب من حسين...
"الحقينى يا نيهال يابنتى"
"ايه اللى حصل ياعمى...وليد فين"
"جوه فى المكتب...."
"ما تقلقش يا عمى...انا هدخله ...وهطلع اطمنك"
بتدخل نيهال المكتب .بتطلب من شريف حضور التحقيق بصفتها محامية وليد....شريف بيسمحلها بالحضور......نيهال بتسأل شريف ...
"شريف بيه ....ممكن اعرف وليد مقبوض عليه بتهمة ايه؟"
"بتهمة قتل أميره"
"ممكن اعرف.... على اي أساس أصدرتوا حكم بالقبض عليه؟"
شريف بيمسك ورقه من قدامه "على اساس الورقه دى"
بتمسك نيهال الورقه ....بتستغرب ازاى الورقه دى وصلت لشريف...
"بس الورقه دى مش دليل على انه قتل أميره "
"مش دليل...بس بالورقه دى هو كده مشتبه فيه....دا ممكن يكون الدافع للجريمه ...ولا ايه رأيك؟"
نيهال بتسكت ومش عارفه ترد على شريف....
"انا سألت وليد كان فين من الساعه 1 لـ الساعه 4 ليلة الجريمه قال انه كان سهران مع صحابه.....والبواب شافه وهو طالع العماره واما سألته قال انه كان بيطمن عليها...وفى الحالتين مفيش دليل على كلامه"
نيهال بتطلب انها تقعد مع وليد لوحدهم....بيخرج شريف والكاتب...
نيهال بتطلب من وليد انه يقعد.....
"وليد...انت لازم تهدى وتحكيلى على كل اللى حصل اليوم ده ...متخبيش عليا حاجه يا وليد حتى لو كانت تافهه من وجهة نظرك...علشان اقدر اساعدك واخرجك منها"
"هو بابا عرف انا هنا ليه "
"متقلقش انا هفهم عمو حسين على كل حاجه....بس انت لازم تتكلم يا وليد "
"انا هحكيلك على كل اللى حصل بس لازم تصدقينى فى كل اللى هقوله"
"احكى يا وليد...انا سمعاك"
*********************************************************************
فى بيت حسين ...ناديه قاعده فى الانتريه واحسان بتحاول تتصل بحسين..
"الووو...ايو يا حسين ...ايه اللى حصل...ازاى متعرفش ...وليد فين؟....نيهال راحتلكوا...طمنى يا حسين اول ما تعرف حاجه ...ربنا يخرجه بالسلامه ....مع السلامه"
"قالك ايه "
"قالى ان وليد لسه جوه فى المكتب...وانه معرفش هو اتقبض عليه ليه...انا قلقانه على حسين ...خايفه يحصلوا حاجه.....استرها معانا يارب"
"نيهال راحت القسم؟"
"اه ...وحضرت التحقيق مع وليد"
"تفتكرى يكونوا قبضوا على وليد ليه"
"مش عارفه والله...انا مخى بيودى ويجيب فى حاجات ....ربنا يسترها معاك يا وليد ويخرجك بالسلامه"
************************************************************
فى القسم.....وليد ونيهال فى المكتب ووليد بيحكى لـ نيهال الحقيقه...
"فى يوم كنت راجع من الشغل ...فتحت باب الشقه ودخلت ...لقيت أميره بتتكلم مع مامتها وصوتها عالى لدرجة انهم محسوش بوصولى وسمعت أميره بتقول لمامتها ....فلاش باك ....
" انتى ليه يا ماما مقولتليش على الموضوع ده "
"ابوكى قالى متقوليش لحد وان دى حاجه عاملها علشان يأمن مستقبلك انتى واخوكى وقال ان مفيش حد هيعرف غير بعد وفاته"
"يا ماما احنا مش عايزين حاجه وكفايه ان انتى وبابا معانا"
"يابنتى ده حقكوا ... احنا الحمد لله مش محتاجين فلوس.....وبعدين الفلوس دى فى الاول وفالاخر بتاعتكوا...أنتى مين اللى قالك؟"
"ساره صحبتى...شافت اسمى فى الورق ...لقيتها بتتصل بيا وبتقولى على الموضوع واستغربت جدا انى مش عارفه....مابقتش عارفه ارد عليها اقولها ايه ...قولتلها اكيد بابا عايز يعملهالنا مفاجأه"
بعد ما سمعت الكلام ده قعدت افكر ايه اللى بابا عايز يعمله مفاجأاه وفلوس ايه....استنيت أميره تيجى تقولى مجتش ...بعد يومين روحت البنك وسألت على ساره قالولى أنها واخده اجازه...روحت للمدير وعرفت منه كل حاجه..ومقولتش لأميره انى عرفت ولا سألت وكنت مستنيها تقولى..."
"وبعدين ايه اللى حصل؟"
"بعدها عرفت ان جاسر مسافر...قولت دى احسن فرصه اتكلم فيها مع أميره....انا كنت زعلان انهم كلهم عرفوا وخبوا عليا.....روحت لاميره واتكلمت معاها ...فلاش باك....
"تعالا يا وليد اتفضل"
دخلت وقعدت "تشرب ايه؟"
"لا مش هشرب حاجه انا جاى اكلمك فى موضوع وهمشى بسرعه"
"خير يا وليد"
"انتى ليه مقولتليش ان بابا حاطت وديعه باسمنا فى البنك؟"
"انت عرفت؟"
"انا عرف من فتره بس كنت مستنيكى تقوليلى"
"انا عرفت بالصدفه وعرفت ان بابا مش عايزنا نعرف حاجه "
"بابا مش عايزنا نعرف حاجه ولا انتى اللى مش عايزانى اعرف حاجه "
"انا...وانا هعمل كده ليه؟"
"انتى عارفه انى لو عرفت مش هوافق على الظلم اللى بابا ظلمهولى ده"
"ظلم ايه ؟...انت بتتكلم عن ايه"
"بابا كاتب الوديعه باسمنا احنا الاتنين ومحدد ان كل واحد فينا ليه نص الوديعه...وده حسب الشرع يبقى ظلم....وانتى علشان كسبانه من الموضوع خبيتى عليا علشان مابوظش الطبخه اللى طبخطوها انتى ومامتك"
"انت بتقول ايه ...انت اكيد اتجننت....انا زيى زيك معرفتش حاجه عنها غير بعد بابا ما خلص كل حاجه...وبعدين دى فلوس بابا يقسمها زى ماهو عايز ...ماما ملهاش علاقه بالموضوع"
"انا مش هسكت وهعرف اجيب حقى كويس "
وقومت بعدها وخرجت من الشقه وهى خرجت ورايا ونادت عليا بس انا مردتش عليها وسيبتها ومشيت......هو ده اللى حصل والله يومها...انا سايبها كويسه وكانت بتنادى عليا"
"روحت فين بعدها؟؟"
بيسكت وليد
"وليد لازم تتكلم علشان اقدر اساعدك...."
"بعد ما خرجت قابلت صحابى واتفقنا اننا هنقضى الليله فى شقة واحد صاحبنا...روحنا الشقه وشربنا كتير وبعد شويه لقيت واحد من صحابى بينادى علينا روحنا لقينا صاحبنا مرمى فى الحمام....اخد جرعة مخدرات زياده....اخدناه ورحنا المستشفى لواحد صاحبنا دكتور...وفضلنا لحد الساعه 4 واحنا فى المستفى وبعدها واحد من صحابى استنى معاه والباقى روّح.."
"وبعدين؟"
"روّحت وتانى يوم عرفت انهم مش لاقين أميره وبعد وفاتها انا كنت شاكك فى جاسر وبعد ما عرفت انه مسافرش كنت عايز اجى ابلغ بس ماكنش معايا دليل لحد ما قالى على موضوع الورقه واستغل البند اللى مكتوب الى بيقول فى حاله وفاة احد الشخصين الوديعه هتروح للشخص التانى...انا خفت وقولت انه أكيد عايز يلبسنى التهمه ويخرج هو منها....والله هو ده اللى حصل "
"أكيد جاسر هو اللى سلم الورقه دى لشريف....وليد صحابك لازم يشهدوا انك كنت معاهم وصحبك اللى أخد جرعه زياده لازم يشهد انك كنت معاه فى المستشفى"
"تفتكرى انهم هيوافقوا.... مفيش حد هيرضى يفضح نفسه دا ممكن يتسجنوا "
"قولى على عناوينهم وانا هتصرف معاهم ؟"
وليد بيقولها على عناوين اصحابه ....ونيهال بتطلب من وليد انه ما يتكلمش ولا يقول اللى حصل بينه وبينه أميره لحد ما تعرف هى هتعمل ايه وهتتصرف ازاى .....بيرجع شريف لمكتبه وبعد محاولات منه انه يخلى وليد يتكلم ...بيؤمر بحبس وليد 4 أيام على زمة التحقيق ....بيمضى وليد على أقواله ونيهال بتستأذن وبتخرج.....بتلاقى حسين واقف ...
"طمنينى يا نيهال ايه اللى حصل؟"
"ما تقلقلش ...ان شاء الله وليد هيخرج براءه"
" هم متهمينه بأيه يابنتى "
وليد بيخرج من مكتب شريف والكلبشات فى ايده....
"وليد ...متقلقش يابنى "
وليد بعد ما بيشوف حسين بيعيط وبيقوله ...
"سامحنى يا بابا"
العساكر بياخدوا وليد وبيمشى...ونيهال بتطلب من حسين انه يمشى وهى هتحكيله كل اللى حصل ..
*************************************************************
فى بيت وجدى....زينب زعلانه علشان جاسر...
"لما انتى زعلانه علشانه ...خليتينا نسيبه لوحده ليه"
"علشان خايفه عليه ونفسى يرجع جاسر بتاع زمان"
"جاسر عنده حق يا زينب...مراته ما بقالهاش شهر ميته ...كان المفروض نصبر عليه شويه"
"انا اللى مزعلنى اكتر ان زعلنا مش فارق معاه"
"هيعمل ايه ماهو كلمنى وأتحايل عليا علشان نرجع...وانا رفضت علشان خاطرك"
"كان المفروض يجى ويقول انا هعمل اللى انتوا شايفينُه ...لو كان فعلنا خايف علينا وعلى زعلنا"
"يمكن قعدته لوحده فى الشقه تخليه يفكر كويس ويعرف يا خد قرار"
"ربنا يهديه"
**************************************************************
بيفتح حسين باب شقته وبيدخل ووراه نيهال....أحسان وناديه اول ما بيشفوه بيقوموا يقفوا ..
ناديه"طمنى يا حسين"
أحسان"تعالى يا نيهال ..اتفضلى .."
.بتدخل نيهال وبتسلم على ناديه واحسان وبتقعد...
أحسان "حد فيكوا يتكلم ويقولنا ايه اللى حصل.؟"
حسين "وليد اتحبس 4 أيام على زمة التحقيق"
ناديه "ليه؟؟"
أحسان "وانتوا سيبتوه وجيتوا؟"
نيهال "عمو حسين مكنش عايز يجى انا اتحايلت عليه ...وجودنا هناك ملهوش لازمه"
حسين "ادينا وصلنا البيت اهو يا بنتى...قوليلى بقى..هم متهمين وليد بأيه؟"
نيهال بتسكت ...مش عارف تقولهم ازاى ...بتلاقى نفسها مضطره انها تقول...
"وليد متهم .بـ...بـ...قتل أميره"
***************************************************************
</string>
    <string name="C14">الحلقه الرابعة عشر

بيفتح حسين باب شقته وبيدخل ووراه نيهال....أحسان وناديه اول ما بيشفوه بيقوموا يقفوا ..
ناديه"طمنى يا حسين"
أحسان"تعالى يا نيهال ..اتفضلى .."
.بتدخل نيهال وبتسلم على ناديه واحسان وبتقعد...
أحسان "حد فيكوا يتكلم ويقولنا ايه اللى حصل.؟"
حسين "وليد اتحبس 4 أيام على زمة التحقيق"
ناديه "ليه؟؟"
أحسان "وانتوا سيبتوه وجيتوا؟"
نيهال "عمو حسين مكنش عايز يجى انا اتحايلت عليه ...وجودنا هناك ملهوش لازمه"
حسين "ادينا وصلنا البيت اهو يا بنتى...قوليلى بقى..هم متهمين وليد بأيه؟"
نيهال بتسكت ...مش عارف تقولهم ازاى ...بتلاقى نفسها مضطره انها تقول...
"وليد متهم .بـ...بـ...قتل أميره"
كلهم بيتصدموا من كلام نيهال وبيبصوا لبعض...
أحسان " وليد عمره ما يعمل كده....انتى متأكده من الكلام اللى بتقوليه ده يا نيهال؟"
ناديه بتعيط وبتبص لحسين بتحس انه تعبان...
ناديه"انت كويس يا حسين ؟"
حسين بيشاور لـ ناديه براسه...
"ماتقلقيش انا كويس"
"انا هقوم اجيبلك العلاج بتاعك انت خرجت الصبح قبل ما تاخده"
بتقوم ناديه تجيب علاج حسين وهى ماشيه بتقول فى نفسها....
"هو ممكن وليد يعمل كده....يقتل أخته...استرها معانا يارب"
نيهال "وليد حكى لى ايه اللى حصل ليلة الجريمه ووليد ملوش علاقه بوفاة أميره وانا ان شاء الله هقدر اثبت الكلام ده وان شاء الله يطلع براءه"
حسين"لو كلامك مظبوط هم حابسينه ليه وايه علاقته اصلا بموت أميره؟"
نيهال"انا هحكيلكوا كل حاجه ..وكل الكلام اللى وليد قالهولى"
*****************************************
جاسر فى القسم فى مكتب شريف....جاسر عرف ان وليد اتقبض عليه......
"ووليد اعترف؟"
"هو بينكر وبيقول انه راح العماره علشان يطمن عليها لما عرف انك مسافر"
جاسر اطمن ان وليد مقلش لشريف على موضوع السفر..
"وايه اللى هيتم مع وليد دلوقتى؟"
"هنعمل تحرياتنا وبعتنا لـ مدام ايمان جارتكوا علشان تتعرف عليه"
"هو حضرتك وصلت للورقه أزاى ؟"
"دا بقى شغلنا"
جاسر هيتجنن ..وشك ان نيهال هى اللى تكون قالت لشريف على الورقه بعد الحوار اللى دار بينهم أمبارح....
بيستأذن جاسر وبيخرج...عايز يتصل بينهال ويسألها هى اللى قالت على الورقه لشريف ولا لا...بس يفتكر الكلام اللى قالته وشكها فيه بيقرر انه ما يتصلش والمهم عنده ان الورقه وصلت للبوليس وكمان بعيد عنه......
***********************************************************
فى بيت حسين.....
احسان "يالهوى كل ده حصل واحنا منعرفش حاجه"
ناديه "علشان كده كان متغير الفتره الاخيره "
حسين "وهم عرفوا موضوع الوديعه والفلوس منين؟"
نيهال مش قادره تقولهم جاسر....
نيهال" انا سالت المقدم شريف بس هو طبعا مينفعش يقولى"
حسين "يعنى وليد شايف انى ظلمته واتخانق مع أميره....طب ماجاش اتكلم معايا ليه وانا كنت افهمه....الحمد لله على كل حاجه....المهم دلوقتى يابنتى هنعمل ايه"
نيهال"ماتقلقش يا عمى انا معايا عناوين صحابه وهروح لهم ولازم يشهدوا ان وليد كان معاهم ...لان هو ده دليل برأته"
حسين "ربنا يوفقك يا بنتى وتقدرى توصلى معاهم لحل...والحمد لله ان وليد طلع برىء"
نيهال"هستاذن انا دلوقتى هاروح لصحابه واحاول اقنعهم"
حسين "اتفضلى يابنتى"
احسان "ابقى طمنينا يا نيهال"
نيهال" حاضر"
بتخرج نيهال وبتقفل احسان الباب وراها وبترجع تقعد مكانها
***********************************
نيهال فى عربيتها ....
"الو...أيوه يا ماما....لا مش عارفه هرجع البيت أمته...اتحبس 4أيام على زمة التحقيق...هبقى احكيلك اما ارجع...حاضر....مع السلامه "
بتوصل نيهال قدام شركة جاسر...بتنزل من عربيتها وبتدخل الشركه...بتطلع مكتب جاسر....بتفتح الباب من غير ما تخبط..
جاسر بيبص وهو مندهش.....
"نيهال!!...خير فى ايه؟"
"انت ليه مصمم تقنعنى ان أميره اختارت الشخص الغلط علشان تكمل معاه حياتها"
"نيهال ...انا بحذرك...انتبهى لكلامك معايا...انا سكت امبارح ومردتش على الكلام الفارغ اللى قولتيه ومش هسمحلك تيجى مكتبى وتهزقينى فيه"
"انا فعلا غلطانه انى وثقت فى واحد زيك"
"نيهال...انا لـ تانى مره بحذرك......اهدى واقعدى وفهمينى ايه اللى حصل لكل ده"
"اللى حصل ان وليد اتسجن"
"وانا مالى"
"كل ده بسبب الورقه اللى انت قدمتها...على الرغم من انك وعدتنى انك مش هتقدمها....من الواضح ان وليد كان عنده حق وانه بتبعد الشبهه عن نفسك"
"انا هعمل نفسى مسمعتش اى حاجه من اللى قولتيها دى...بس الحاجه الوحيد اللى عايزك تعرفيها...انى مليش ذنب فى اللى حصل لوليد....الورقه لسه معايا"
نيهال بتسكت بعد كلام جاسر....بيكمل كلامه...
"انا روحت القسم وعرفت ان وليد اتسجن وعرفت انهم معاهم نفس الورقه اللى معايا وقولت اكيد انتى اللى قولتى لشريف عليها بعد ما اقتنعتى ان وليد هو القاتل"
نيهال بعد سكوت فتره....
"يعنى مش انت اللى بعت لهم الورقه؟"
"والله الورقه معايا....ومفيش حد عرف بالموضوع غيرنا"
" شريف وصل للورقه أزاى؟ "
"انا سألته وهو قالى ده شغلنا...بصراحه قولت انتى اكيد قولتيله عليها"
"انا مقولتش حاجه...كد يبقى فى حد غيرنا عارف موضوع الورقه وهو اللى بعتها للقسم"
"تفتكرى يكون مين ؟"
"مش عارفه"
بتسكت نيهال وبتفكر مين ممكن يكون سلم الورقه...
"ممكن تكون ساره صاحبة أميره."
*********************************************************
فى بيت حسين.......
حسين "وانتى ليه مقولتليش ان أميره عرفت؟"
ناديه"قالتلى متقوليش لبابا انى عرفت علشان ميزعلش"
حسين "لو كنت قولتيلى انها عرفت كنت هتكلم معاهم هم الاتنين واقولهم على الحقيقه ...علشان وليد ميحسش انى ظلمته"
أحسان "وليد عارف انك بتحبه ....وعارف انك عمرك ما هتظلمه...هو بس تلاقيه اضايق علشان خبيتوا عليه كلكوا...وفى الاول والاخر دى فلوسك انت حر فيها "
حسين"لا دى مش فلوسى ...دى فلوس ولادى...انا فعلا غلطت انى خبيت عليهم انا كان لازم اقولهم وافهمهم على كل حاجه "
ناديه"اللى حصل حصل يا حسين ...ادعى لـ وليد يخرج بالسلامه...وأميره ربنا يرحمها"
حسين"أمين يارب"
أحسان "يارب خرجوا بالسلامه يارب"
حسين" انا هروح القسم واخد له أكل معايا ...انا مش هقدر أقعد كده واسيبه هناك لوحده"
أحسان "خدنى معاك انا كمان اطمن عليه"
بيقوم حسين وأحسان وبيخرجوا ...وناديه قاعده مكانها وبتدعيله يخرج بالسلامه.........
******************************************************
فى مكتب جاسر....نيهال مستنيه جاسر ينهى مكالمته مع ساره...
"هاا..قالتلك ايه؟"
"قالت انها مسلمتش حاجه ولا راحت القسم"
"هيكون مين بس؟....انا همشى دلوقتى"
"هتروحى فين"
"هروح لشريف...لازم اعرف الورقه وصلت له ازاى"
"ابقى اتصلى بيا لو عرفتى حاجه"
بتخرج نيهال من المكتب ....تليفون جاسر بيرن...
"الو...ايوه يا بابا...خير فى ايه....ايه؟...وهى عامله ايه دلوقتى؟....انتوا فى مستشفى ايه؟....انا جايلك بسرعه...مع السلامه"
بيخرج جاسر بسرعه من المكتب واحد من الموظفين بينادى عليه...
"بشمهندس جاسر"
"بعدين بعدين"
بيخرج جاسر بسرعه من الشركه وبيركب عربيته وبيمشى
*********************************************
نيهال وهى فى عربيتها اتصلت بشريف واتفقت معاه انها تقابله بعيد عن القسم....
نيهال قاعده فى المكان اللى اتفقوا عليه...بعد 10 دقايق بيوصل شريف....بيسلم على نيهال...
" معلش أتاخرت...بس الطريق زحمه"
"ولا يهمك...انا اسفه انا خليتك تسيب شغلك علشان تقابلنى...بس الموضوع اللى عايز ه اتكلم معاك فيه ما يتأجلش"
"خير"
"كنت عايزه اعرف الورقه دى وصلتلك ازاى"
"أنهى ورقه "
"ورقة البنك"
"انتوا ليه عايزين تعرفوا الورقه وصلتلى ازاى"
"علشان فى حاجات انا شاكه فيها وموضوع الورقه ده هيأكدهالى"
"معرفش العسكرى قال ان فى حد سابلى الورقه دى...واما سألته على اسمه ..قالى انه ماقالش أسمه...ليه؟"
"الورقه دى محدش يعرف عنها حاجه غيرى انا وجاسر وانا سألت جاسر وقالى انه ما بعتش حاجه"
"تفتكرى يكون حد بعتها علشان يلبس التهمه لوليد"
"بالظبط....انا متأكده ان اللى قتل أميره هو اللى عمل كده"
"بس وليد ما تكلمش وموضحش اى حاجه...ومعندوش دليل انه كان مع صحابه "
"انا متأكده من برأة وليد...وقريب أوى هثبت برأته....كان فيه سؤال تانى عايزه اسألك عليه...المفروض كنت اسأله من فتره طويله؟"
"اتفضلى"
"السلسله والموبايل بتوع أميره....مفيش حد اتكلم عنهم ويوم ماروحنا نتعرف على الجثه ما شوفناش الا الدبله"
************************************************************
جاسر بيدخل المستشفى ....وهو بيسأل فى الاستقبال بيشوف باباه..بيجرى على باباه
"بابا ....ماما فين"
وجدى وأثر الدموع باين على وشه...
"فى العنايه المركزه"
"الدكتور قالك ايه يا بابا"
"قالى أزمه قلبيه وحالتها خطيره ....وقالى حضروا نفسكوا لاى خبر...انا خايف على أمك يا جاسر"
"ماتخافش يا بابا....ان شاء الله هتقوم بالسلامه "
"ادعيلها يا جاسر"
**************************************************************
</string>
    <string name="C15">الحلقه الخامسة عشر

شريف بيرُد على نيهال.....
"أحنا فى البدايه قولنا الجريمه حصلت بهدف السرقه علشان مالقناش السلسله وتقرير الطب الشرعى بيقول ان القاتل كان بيحاول ياخد الدبله علشان موجود أثار على الايد ...علشان كده احنا عملنا أخباريه بالسلسله لكل محلات الدهب علشان القاتل أكيد هيحاول يبيع السلسله"
"وانتوا عرفتوا مواصفات السلسله منين؟"
"من الصوره اللى جاسر سابها للعسكرى علشان التحرى"
"والتليفون؟"
"التليفون!!....التليفون جاسر قال انها نسيته فى الشقه وده مثبوت فى المحضر"
نيهال بعد ما سمعت رد شريف....عرفت ان جاسر كذب عليها وانه معاه التليفون....
"سرحتى فى ايه؟"
"لا..مفيش حاجه...انا لازم استأذن دلوقتى علشان فى حاجات تانيه لازم اخلصها"
"تستأذنى ؟....انا كمان كنت عايز اتكلم معاكى فى موضوع "
نيهال بتفتكر شريف ومها وهم بيتكلموا وبيضحكوا....
"خليها مره تانيه...انا مش فاضيه فى حاجات عايزه اخلصها علشان قضية وليد....وبعدين انت في ناس تانيه عايزه تشوفك"
"ناس مين؟"
شريف بيفتكر مها وهزاره معاها وبيفتكر رد فعل نيهال بعد ما دخلت وشافتهم وبيعرف ان ده سبب تغيرها معاه الفتره اللى فاتت..
بتقوم نيهال علشان تمشى ...بيقوم شريف وراها بسرعه..وبيمسكها من ايدها....بتبصله نيهال....
"نيهال...انا بحبك"
********************************************
جاسر فى المستشفى....بيبص على زينب وهى فى العنايه المركزه...وشويه وبيخرج الدكتور من عندها وجاسر بيطلب من الدكتور انه يدخُل لها....
"مش هينفع الحاله خطيره"
"ارجوك يا دكتور....هى أكيد لما تحس بوجودى هتفوق وتبقى كويسه "
الدكتور بيسمح لجاسر بـ5 دقايق بس......بيلبس جاسر المريله المعقمه لدخول العنايه المركزه ....بيدخل العنايه بيشوف مامته وهى نايمه على السرير وجسمها متوصل بالاجهزه...بيقرب منها ويمسك أيدها...........
"ماما...ان اسف يا حبيبتى على كل اللى عملته ...انا عارف انى السبب فى اللى حصلك ده...ارجوكى يا ماما فوقى وانا هعملك كل الى انتى عايزاه....ارجوكى يا ماما متسبنيش انتى كمان "
بيمسك جاسر ايد مامته وبيبوسها والدموع نازله من عينه...بعد شويه بيخرج من العنايه ....ابوه بيشوفه وهو خارج ومستنى جاسر يطمنه...جاسر بيجرى على باباه وبيحضنه وبيعيط...ووجدى بيطبطب عليه
****************************************************
حسين واحسان فى القسم......حسين بيكلم العسكرى...
"يابنى هنطمن عليه واديله الاكل واخرج علطول"
"ممنوع يا استأذ"
"5 دقايق هطمن عليه واخرج "
"ممنوع....هات الاكل اللى مع حضرتك انا هدخله له"
بيضطر حسين يسلمه الاكل وبيطلع عشرين جنيه يديها للعسكرى علشان يضمن وصول الاكل لـ وليد...
"يلا بينا يا حسين....مش هيرضوا يخلونا نشوفه ونطمن عليه"
"مش هقدر امشى واسيبه هنا يا أحسان"
"وقعدتك هنا هتعمله ايه...الحمد لله نيهال طمنتنا انها هتقدر تطلعه برأه بأذن الله"
"يارب تعرف تقنع صحابه وتخرجه يا أحسان "
"ان شاء الله كلها يوم ولا اتنين ووليد هيكون معانا فى البيت"
بيمشى حسين واحسان وبيخرجوا من القسم....
*************************************************************
نيهال بتبص لشريف ومش بترد.....بتحس انها فى عالم تانى بعد سماعها كلمة بحبك من شريف ....
"انت بتقول ايه؟"
"بقولك أنا بحبك "
"بتحبنى ...أزاى وأمتى ...احنا نعرف بعض من مده قصيره "
"انا معرفش حبيتك أزاى ...عارفه لما تشوفى حد وتحسى ان هو ده الشخص اللى نفسك تكملى حياتك معاه ....هو ده اللى حصلى بالظبط من أول يوم شوفتك فيه ...انتى أيه رأيك يا نيهال ؟ "
نيهال وشها بيحمر ولسانها بيقف ومش قادر تنطق وترد على شريف وتقوله انها بتحبه....وشريف اتأكد أنها بتبادله نفس الشعور ....
********************************
حسين واحسان بيدخلوا الشقه......أحسان بتحط شنطتها على الكرسى وبتقعد ...وحسين بيقعد على الكرسى اللى جانبه...ناديه بتخرج من اوضته النوم...
"حمد لله على السلامه....عملتوا ايه...شوفتوا وليد؟"
حسين ساكت ومش بيتكلم...بترد عليها أحسان...
"اتحايلنا عليهم علشان نشوفوا مرضيوش....بالعافيه سمحوا بدخول الاكل اللى حسين جابوا له "
ناديه بتوجه كلامها لحسين.....
"متقلقش يا حسين ان شاء الله وليد هيطلع براءه وبكره تلاقيه قاعد معانا "
"ان شاء الله ...انا هقوم اتصل بينهال اشوفها عملت ايه "
***********************************************
نيهال وشريف قاعدين فى نفس المكان.....
"انا النهارده اسعد انسان فى الدنيا"
نيهال بتشوف السعاده على وش شريف بتحس انها مبسوطه....
"انا مش قادر أعبرلك عن الحب اللى جوايا"
"انت مش ملاحظ انك استعجلت .....وبعدين انا معرفش حاجه عنك ولا انت تعرف حاجه عنى"
"عايزه تعرفى ايه عنى ....انا اسمى شريف عندى 30 سنه وطبعا انتى عارفه شغلى وعندى اخ واحد وبابا متوفى وماما ست بيت وبقبض..."
نيهال بتبتسم وهو بيتكلم ....وبتقوله
"شششش.....خلاص كفايه ....انا كنت عايزه اقولك على حاجه ..لازم تعرفها من دلوقتى"
"قولى"
"انا مش هقدر اعمل اى حاجه غير لما اعرف مين اللى قتل أميره"
"ايه؟....ازاى يا نيهال فى قضايا زى دى بتطول وممكن تقعد شهور وممكن مانعرفش مين القاتل"
بتسكت نيهال ....وبتقول وهى مكشره....
"انا وعدت نفسى انى مش هفكر فى اى حاجه غير لما انتقم لآميره من الى قتلها"
بيرن تليفون نيهال....
"دا عمو حسين ....الو....الحمد لله.....انا ....أأأأأ....رايحلهم ....حاضر هخلص واتصل بحضرتك اطمنك....مع السلامه"
"فيه ايه"
"دا عمو حسين والد أميره انا وعدته انى هخلص شوية حاجات علشان قضية وليد "
"نيهال...وليد موقفه صعب وهو مش عايز يتكلم"
"انا متأكده ان وليد برىء وهحاول اثبت برأته....انا همشى بقى علشان عندى مشوار لازم اروحه ضرورى والحق اروّح علشان متأخرش وماما تقلق"
"هقابلك تانى أمته"
"مش عارفه"
"نيهال ...انا جوايا كلام كتير عايز اقوله وفى حاجات عايزين نتكلم فيها سوا "
"كلمنى ونحدد ميعاد "
بيخرج شريف ونيهال وكل واحد رايح على عربيته...بيقرب شريف من نيهال وبيقولها....
"هتوحشينى"
نيهال بتبتسم وبتمشى........كل واحد منهم بيركب عربيته وشريف استنى لما أطمن ان نيهال مشيت ومشى هو كمان
*************************************************************
نيهال فى عربيتها بتحاول تتصل بجاسر لكن تلفونه مقفول...بتفتكر اللى حصل بينها وبين شريف وبتبص لنفسها فى المرايه وبتضحك ....بتوصل نيهال لعنوان واحد من صحاب وليد.....بتطلع العماره وبترن الجرس...بتفتح لها الباب واحده.....
"اتفضلى ...عايزه مين"
"الاستاذ علاء حسن ساكن هنا؟"
""ايوه دى شقته ...نقوله مين"
"قوليله الاستاذه نيهال"
"اتفضلى فى الانتريه "
بتدخل نيهال وهى خايفه وبعد شويه بيجى واحد شكله مريب الى حد ما....
"أؤمرى يا استاذه..؟"
"حضرتك الاستاذ علاء حسن"
"هو بعينه ....مين حضرتك"
"انا محاميه....ماسكه قضية وليد حسين"
"وليد؟!...ماله وليد....وقضية ايه الى بتقولى عليها؟"
"وليد متهم بقضية قتل "
"وانا ايه علاقتى بالموضوع حضرتك"
"وليد بيقول انه كان مع حضرتك يوم الجريمه فى المستشفى لحد الساعه 4 الفجر"
بيتغر لون وشه ....وبيسكت شويه وبعدين بيقول لنيهال...
"بصى يا أستاذه انا بقالى شهرين مشفتش وليد ولا اعرف عنه حاجه"
بعد نص ساعه نيهال نزلت من العماره وركبت عربيتها....طلعت الموبايل واتصلت بحسين....
"الو...ايوه يا عمو....أطمن انا أتكلمت مع صاحب وليد وهو وافق انه يشهد فى المحكمه...اه والله زى ما بقولك....هبقى أحكى لحضرتك بكره ايه اللى حصل...انا عايزه حضرتك تطمن خالص...لا ده كفايه....اه شهادته ان شاء الله هتخرج وليد.....ان شاء الله وليد هيكون فى بيته بكره....العفو...مع السلامه"
******************************************************************
</string>
    <string name="C16">الحلقه السادسة عشر

نيهال فى أوضتها .....سرحانه فى اللى حصل معاها النهارده وحاسه انها بتحلم....بتبص للتليفون وعايزه تتصل بشريف حاسه ان عندها كلام كتير عايزه تقوله ...بيرن تليفون نيهال...بتمسك تليفونها بسرعه....
"الوو"
"ازيك يا اجمل ما شافت عينى "
نيهال بتحس ان ضربات قلبها بتزيد
"الوو...نيهال ؟ ...انت سامعانى؟"
"ايوه سامعاك"
"طيب مبترديش ليه؟"
"ارد أقول ايه؟"
"قولى اى حاجه...انا عايز اسمع صوتك"
"مفيش حاجه عايزه أقولها ...قول انت "
"نيهال...انا مش هقدر استنى ....انا نفسى انا وانتى نعيش فى بيت واحد "
"انا قولتلك مش هقدر أعمل حاجه غير لما اعرف مين اللى قتل أميره "
"طيب على الاقل نعمل خطوبه؟"
"مش هقدر يا شريف....على الاقل لما يعدى وقت على موت أميره "
"خلاص نقرا فاتحه دلوقتى والخطوبه بعدين"
بعد الحاح شريف نيهال بتوافق على قراية الفاتحه بس مفيش حد هيعرف غير الاهل بس...
"ليه ؟"
"مش عايزه طنط ناديه وعمو حسين يعرفوا..."
"اللى انتى عايزاه....هتيجى تتعرفى على حماتك أمته؟"
بتضحك نيهال ومش مصدقه ان الموضوع اتطور..
"قريب أن شاء الله وهعرفك على مامتى"
" أكيد هتبقى قمر زى بنتها"
"أنا عايزه أسألك سؤال؟"
"اسألى"
"مين البنت اللى كانت عندك فى المكتب من كام يوم وكانت بتقولك خلينا نشوفك؟"
"البنت الجميله اللى كانت قاعده معايا وبنهزر سوا"
"جميله؟! .....لما هى عجباك كده مخطبطهاش ليه"
بيضحك شريف..."انا عمرى ما هكون غير ليكى....على العموم دى مها بنت خالتى...هبقى أعرفك عليها...هتحبيها وهتبقوا صحاب ان شاء الله"
"صحاب ...معتقدش ......انا هنام بقى علشان هصحى بدرى"
"انا مش جايلى نوم....اتكلمى معايا شويه لحد ما أنام "
"أتكلم اقول ايه"
"اى حاجه.....المهم انى اسمع صوتك"
بتتكلم نيهال مع شريف لحد ما هم الاتنين بيناموا وهم بيتكلموا
*****************************************************
تانى يوم الصبح شريف فى أوضته بيغنى...عواطف وهى خارجه من المطبخ بتسمع صوت شريف وهو بيغنى ...
"ربنا يبسطك كمان وكمان يابنى "
شريف بيفتح باب أوضته وبيحضن عواطف وبيبوسها ...
"صباح الخير يا أحلى ماما فى الدنيا"
"صباح الخير يا حبيبى.....خير يا شريف...شايفاك مبسوط النهارده؟"
"فى موضوع كنت عايز أكلمك فيه "
"تعالا نتكلم واحنا بنفطر"
"يلا يا شادى هتتأخر على المدرسه"
"حاضر يا ماما جاى"
بيقعدوا على السفره ...
"خير يا شريف"
"انا قررت اتجوز"
"والنبى...مين ....مها؟"
"يا ماما قولتلك مها زى أختى....واحده اتعرفت عليها من فتره"
بتسكت عواطف ومش بترد...شريف مستنى رأيها ..
"هاا يا ماما...ايه رأيك؟"
"مش موافقه"
"ليه بس يا ماما...هو انتى لسه شوفتيها "
"قولت مش موافقه ومش عايزه اشوفها"
بتقوم عواطف وبتروح ناحية اوضة شادى...
"يلا انت كمان هتتأخر على مدرستك"
شريف بيسكت وبيقرر انه مش هيكلمها فى الموضوع تانى غير لما تهدى...
بيخرج شريف من العماره وبيركب عربيته..بيمسك تليفونه وبيتصل بـ نيهال...
"الو...ايو يا حبيبى ...انتى فين؟....رايحه القسم ليه....اها.....نسيت اقولك ان وليد اتحول على النيابه...اه ..بعد ما يخلص التحقيق كلمينى...مع السلامه"
****************************************************************
فى النيابه....حسين واحسان واقفين قدام مكتب وكيل النيابه ...نيهال وعلاء ووليد فى المكتب ....علاء بيعترف ان وليد كان معاه ليلة الجريمه لحد الساعه 4 الفجر ونيهال بتثبت كلامه عن طريق ورقه من المستفى بتثبت ان علاء كان موجود فى المستشفى فى الوقت ده....وفيديو من المستشفى تم تصوير عن طريق الكاميرا على باب المستشفى بتوضح وقت دخول وخروج وليد واصحابه.....وكيل النيابه بيحكم ببرأة وليد بعد الادله اللى قدمتها نيهال.... نيهال بتشكر وكيل النيابه ...وبيخرجوا .....
حسين اول ما بيشوف وليد خارج من المكتب بيجرى عليه ووراه أحسان ...
"وليد..أبنى"
بيحضنه واحسان بتحضنه هى كمان..العسكرى بياخد وليد وبيمشى...
حسين "هو رايح فين"
نيهال "فى اجراءات لازم تخلص قبل الخروج"
حسين "انا مش عارف اشكرك ازاى يا نيهال يابنتى"
نيهال"دى أقل حاجه اقدمها لآميره...حمدلله على سلامة وليد يا طنط"
أحسان "الله سلمك يا نيهال يا حبيبتى....ربنا يرزقك بابن الحلال اللى يسعدك ويفرحك زى ما فرحتينا كده"
حسين "قوليلى يا نيهال...اقنعتى صاحبه ازاى انه يشهد"
نيهال "هو فى الاول رفض وانكر ان وليد كان معاه وقالى انا مشفتوش من شهرين....بعد كده جاتلى فكره...طلعت ورقه من شنطتى...وقولتله دا تقرير من المستشفى بيثبت انه دخل المستشفى نتيجه أخذ جرعه زياده من المخدرات ولو وليد اعترف بكل حاجه هيروح فى داهيه....قالى ما الورقه دى هتحبسنى...قولتله انت ممكن تكلم الدكتور صاحبك يعملك ورقه انك كنت فى المستشفى لاى سبب تانى وانا اوعدك ان وليد مش هيقول حاجه....فى الاخر اقتنع واخدته وروحنا المستشفى خلصنا الورقه والدكتور صاحبهم ساعدنى انى احصل على الفيديو المسجل بدخولهم وخرجوهم من المستشفى...والصبح روحت جبته من بيته....الحمد لله ان الموضوع اتحل ووليد طلع برأه"
"الحمد لله يابنتى...ده جميل هفضل شايلوهولك طول العمر"
"ما تقولش كده ....هو انا مش زى أميره ولا ايه؟"
"ربنا يعلم انا بعزك قد ايه"
بتستاذن نيهال وبتخرج بتركب عربيتها وبتمشى وبعد شويه بيخرج وليد مع حسين واحسان وبيركبوا عربيتهم وبيمشوا
****************************************************************
فى المستشفى....جاسر ووجدى واقفين قدام العنايه ومستنين خروج الدكتور....شويه والدكتور بيخرج...
وجدى"طمنا يا دكتور"
الدكتور"الحمد لله الحاله عدت مرحلة الخطر....هننقلها اوضه عاديه"
وجدى وجاسر بيشكروا الدكتور وبيحمدوا ربنا على خروج زينب من العنايه....زينب اتنقلت فى أوضه عاديه....وجدى وجاسر واقفين جنب السرير والممرضه بتركب لها المحاليل..
جاسر بيكلم زينب ...
"ماما...يا حبيبتى....حمدلله على السلامه"
زينب بتبص لجاسر وبترد بصوت واطى...
"الله يسلمك"
وجدى"حمدلله على سلامتك يا زينب...كده تقلقينى عليكى"
"الله يسلمك"
جاسر بيكلم وجدى...
"بابا ..انا لازم اروح الشغل دلوقتى ضرورى...علشان فيه شغل لازم يتسلم....مش هتأخر ..هسلمه أجى"
"متشغلش بالك يابنى....خلص شغلك براحتك...انا هقعد جنب زينب...والحمد لله هى بقت كويسه"
بيخرج جاسر من المستشفى وبيركب عربيته وبيمشى...
***********************************************************
فى بيت حسين....بيدخل حسين واحسان ووراهم وليد...ناديه اول ما بتشوف وليد بتجرى عليه وبتحضنه...
"الف حمدلله على سلامتك يا وليد"
"الله يسلمك يا ماما "
حسين "تعالى يابنى استريح"
أحسان "اكيد انت ميّت من الجوع ....ثوانى ويكون الاكل جاهز"
وليد"مش جعان والله يا عمتو "
أحسان "هو الاكل اللى حسين بعتهولك وصلك ولا لا؟"
"وصل...بس انا ماكنتش قادر أكل وزعته على المساجين اللى كانوا معايا"
ناديه"بالهنا والشفا ليهم....انا عملالك أكل هتاكل صوابعك وراه"
وليد"انا اسف يا بابا...انا عايزكوا كلكوا تسامحونى"
ناديه "الحمد لله انك خرجت بالسلامه ...متفكرش فى حاجه تانيه"
حسين "بص يا وليد....انا اللى يهمنى انك تعرف انى عمرى ما ظلمتك ولا عمرى هظلمك...بخصوص الوديعه...انا كتب نصها ليك ونصها لاختك علشان الفلوس كانت 3\4 بتاعتى والربع كان بتاع ناديه...كان من فلوسها....علشان كده انا كتبلك نص فلوسى ليك وكتب لاختك الربع والربع التانى كان فلوس ناديه"
وليد بعد الكلام اللى سمعه...بيمسك ايد حسين وبيبوسها...
"انا اسف يا بابا....ارجوك سامحنى"
حسين "مسامحك يابنى"
***************************************************************
نيهال فى مكتب شريف....
"حبيبى شكله تعبان النهارده...انتى منمتيش أمبارح ولا ايه؟"
"لا ما عرفتش أنام"
"ليه"
"كان فيه واحد بيغلس عليا وفضل مسهرنى طول الليل "
بيبتسم شريف....
"قوليلى هو مين ...وانا أحبسه 6 أشهر"
بتضحك نيهال...وبتمسك تليفونها وبتتصل بجاسر...
"بتتصلى بمين؟"
"اتصلت بجاسر اكتر من مره وتليفونه مقفول"
"وبتتصلى بيه ليه؟"
"لازم اعرف منه هو ليه خبى عليه ان تليفون أميره معاه "
"انا من رأيى تسيبى جاسر دلوقتى.....لانه مش هيعرف يرد عليكى"
"ليه"
"مامته فى المستشفى ....وحالته صعبه....وهو والده هناك من أمبارح"
"ربنا يشفيها ويصبرهم"
"فيه موضوع كنت عايز اتكلم معاكى فيه؟"
"خير"
"أميره مقلتلكيش انها كان عندها مشاكل فى الشغل؟"
نيهال بتفكر شويه وبعد كده بترد على شريف...
"لا....معرفش.....ليه ايه اللى حصل"
"بعد التحريات الى عملناها عرفنا ان أميره كانت السبب فى سجن واحده زميلتها فى البنك"
"انت بتقول ايه يا شريف...أميره عمرها ما تأذى حد"
"اللى حصل بالظبط...ان أميره بلغت عن زميلتها دى انها بتاخد رشوه نظير تسيهل القروض للعملا وزميلتها اتمسكت متلبسه واتسجنت"
"وبعدين"
"وبعدين زميلتها دى خرجت من السجن من شهرين"
"وكل ده فيه ايه"
"فيه ان زميلتها هددتها انها هتنتقم منها ومن عيلتها وهتشرّدهم زى أميره ما شرّدت عيلتها"
*****************************************************************
</string>
    <string name="C17">الحلقه السابعة عشر

نيهال فى مكتب شريف.....
"انت متأكد يا شريف من الكلام ده؟"
"طبعا متأكد"
بتسكت نيهال شويه....وبعدين بتقول..
"علشان كده....."
شريف بيبص لـ نيهال...
"علشان كده ايه؟"
"دا كان حلم كده ودلوقت فهمته"
"حلم أيه؟...انا مش فاهم حاجه"
"انا هفهمك....انا من يوم وفاة أميره وانا بحلم بيها وفـ الحلم كنت بشوف صور للبنك اللى بتشتغل فيه وكانت بتقول ساعدينى...أكيد كان قصدها ان اللى عمل كده فيه حد كان معاها فى البنك؟"
شريف بيص لـ نيهال وهو مستغرب...
"انتى بتبص كده ليه...انت مش مصدقنى ...صح؟"
"يا حبيتى انا مصدقك طبعا...بس مش معقول هنمشى ورا حلم"
"انا حاسه انها هى ....أكيد هى اللى قتلت أميره وحاولت تلبس التهمه لـ وليد.....وأكيد هى اللى بعتت الورقه بتاعت البنك وأكيد دى مش حاجه صعبه عليها"
"انا بردوا شكيت فى كده....بس المشكله مفيش دليل على تهديدها او على انها تكون هى اللى قتلت أميره"
"انا أعرف مدير البنك اللى أميره كانت شغاله فيه....أكيد هيقدر يساعدنا فى الموضوع ده"
"تفتكرى؟"
"أهو نجرّب....الساعه 1دلوقتى ممكن نلحقه "
"يلا بينا "
بيقوم شريف ونيهال وبيخرجوا من القسم ونيهال بتركب مع شريف عربيته بعد اصراره انها تركب معاه وتسيب عربيتها...
**********************************
جاسر فى مكتبه ...بعد ما سلم الشغل المطلوب...بيفتح درج المكتب الاخير وبيطلع منه موبايل وبيمسكه فى ايده....وبيقول فى نفسه...
"مش لازم حد يعرف مكان الموبايل ده....وكويس ان نيهال صدقت انه مش معايا ....انا لازم اتخلص منه"
تليفون جاسر بيرن....
"الوو...ايوه يا بابا....ايه اللى حصل ...ما انا سايبها كويسه.....دخلت العنايه تانى؟...حاضر يا بابا ....انا جاى بسرعه...مع السلامه"
جاسر بيرجع الموبايل فى الدرج مكانه...وبيقفل الدرج وبيخرج بسرعه من مكتبه وبيخرج بره الشركه وبيركب عربيته وبيمشى.........
********************************
شريف ونيهال بيوصلوا البنك......دخلوا البنك ....نيهال من أول ما دخلت البنك وعنيه بتروح يمين وشمال زى ما تكون بتدور على حد بعنيها....بيوصولوا عند المدير وبعد شويه السكرتيره بتسمح لهم بالدخول.....بتدخل نيهال وشريف .....نيهال وشريف بيسلموا على مدير البنك...بيدور الحوار بين مدير البنك ونيهال.....
"اتفضلوا اقعدوا"
نيهال حست ان مدير البنك مش فاكرها....
"انا نيهال صاحبة أميره الله يرحمها"
"الله يرحمها....انا فاكرك كويس...متعرفيش انا زعلت قد أيه على أميره ....دى كانت زى بنتى بالظبط.....يلا ربنا يرحمها ويجعل مثواها الجنه....لسه معرفتوش مين اللى عمل كده؟"
"انا جايه لحضرتك بخصوص الموضوع ده....كنت عايزه مساعده من حضرتك؟"
"خير...انا لو فى مقدرتى انى اسأعدك أكيد هساعدك"
"كان فيه واحده شغاله معاكوا كانت أميره السبب انها تتسجن بتهمة الرشوه...؟"
بيفكر المدير شويه...
"اه اه....دى كانت زميلة أميره أسمها سهام حمدى....مالها دى"
"سمعنا انها هددت أميره ....حضرتك فاكر حاجه زى دى؟"
"والله يا بنتى الموضوع فات عليه وقت وبصراحه مش فاكر ايه اللى حصل بالظبط"
"طيب انا كنت عايزه اسأل حضرتك على حاجه وارجو من حضرتك متكسفنيش؟"
"قولى يابنتى"
"تسجيلات الكاميرا بتاعت البنك.ممكن تساعدنا فى الموضوع ده"
"بس التسجيلات دى...."
"انا عارفه انها ممنوعه تطلع لاى حد بس دى مساعده مش هنساها لك طول عمرى"
"المشكله ان الحاجت المتسجله بيتم التخلص منها بشكل سنوى والموضوع عدى عليه فتره واعتقد ان كل الحاجات المتسجله تم التخلص منها"
"يا خساره....دا كان الامل الوحيد لينا"
بتسكت نيهال شويه ومش بتلاقى قدامها غير انها تستاذن ....بتستأذن نيهال...شريف بيوجه كلامه لمدير البنك...
"فرصه سعيد انى اتعرفت على حضرتك....واتمنى لو افتكرت حاجه تكلمنى" بيطلع شريف كارت وبيديه لمدير البنك...
مدير البنك اول ما بيقرا الكارت وقبل خروج نييهال من المكتب..
"استاذه نيهال"
"نعم؟"بتبص نيهال للمدير...
"فى أوقات كنا بنسيب بعض الفيديوهات المهمه.....لبعض الاحداث اللى بتحصل فى البنك ...اوعدك انى هشوف الفيديو اللى انتى عايزاه واكيد لو وصلتله هتصل بيكى علطول"
"شكرا لحضرتك"
بتخرج نيهال وشريف من المكتب وقبل ما يوصلوا لباب البنك بتسمع صوت بينادى عليها ...
"نيهال"
***************************
أحسان وناديه فى المطبخ بيجهزوا الغدا...
"روحى انتى يا أحسان صحى وليد وحسين علشان يتغدوا أكون انا جهزت السفره "
"وليد أكيد مش هيقدر يصحى دا انا دخلت اوضته من شويه كان فى نايم زى المقتول ...زى ما يكون بقاله سنه منمش"
"خلاص سيبه نايم ومنين ما يقوم يبقى يتغدى براحتوا"
"الحمد لله انه رجعلنا بالسلامه"
"الحمد لله ...انا كنت خايفه على حسين أوووى....كنت حاسه ان هيحصله حاجه"
"الحمد لله ان الايام دى عدت على خير...روحى صحيه علشان يتغدى ويا خد علاجه وانا هجهز السفره"
بتخرج ناديه من المطبخ وأحسان بتجهز السفره..
*************************************
جاسر فى المستشفى وبيتكلم مع الدكتور ......
"يعنى ايه يا دكتور...يعنى يا أما تعمل العمليه يا أما تموت؟"
"والله الاعمار بيد الله ....بس انا بقول انها محتاجه تعمل العمليه فى اسرع وقت"
"ونسبة نجاح العمليه قد ايه"
" نسبة النجاع حوالى 50%"
جاسر محتار ومش عارف يقرر خايف ياخد قرار يندم عليه بعد كده........
جاسر خارج من الاوضه...وجدى بيقابله .......
"الدكتور قالك ايه يا جاسر "
"الدكتور بيقول ان ماما قلبها تعبان ولازم تعمل عمليه ضرورى"
"عمليه!!.....لازم عمليه ..مش ممكن تتعالج"
"قال لازم عمليه وقالى ان نسبه نجاحها 50%"
"وانت قولتله أيه يابنى"
"مفيش قدامنا حل تانى يا بابا ..... ماما لازم تعمل العمليه"
********************************
نيهال بتبص لاتجاه الصوت.....بيقرب واحد منها ...
"ازيك يا نيهال؟"
نيهال بتبص للشخص اللى واقف قدامها وبتبص لـ شريف....وبترد بصوت واطى....
"ازيك يا حسام"
"عامله ايه "
"الحمد لله"
"البقاء لله....متعرفيش انا زعلت قد ايه على اللى حصل لاميره"
"الله يرحمها.......اعرفكوا ببعض.....المقدم شريف عنتر.....الاستاذ حسام موافى"
بيسلم شريف وحسام على بعض......حسام بيوجه كلامه لـ نيهال...
"وطنط ناديه وعمو حسين عاملين أيه؟"
"الحمد لله كويسين"
"انا عارف انها كانت صدمه كبيره بالنسبه لهم...انا كنت عايز اروح اعزى بس انتى عارفه الظروف "
"عارفه يا حسام....متقلقش انا هبلغهم تعازيك"
"هم لسه معرفوش مين اللى عمل كده؟"
"لا لسه"
"انا سمعت باللى حصل لوليد وزعلت أوووى"
"زعلت فعلا؟"
"مهما كان دا اخو أميره يا نيهال"
"ماشى يا حسام"
"لو أحتجتى اى حاجه كلمينى"
"شكرا...هستأذن انا علشان ورايا حاجات مهمه"
"اتفضلى"
بتمشى نيهال وشريف.....وبيخرجوا من البنك
***************************
فى عربية شريف....نيهال ساكته وشريف الفضول هيقتله وعايز يعرف مين حسام وازاى واخد على نيهال وبيتكلم معاها كده....
"نيهال....ممكن اعزمك على الغدا"
نيهال ساكته وحاسه ان حسام فكرها بحاجات كانت بتحاول تنساها...
"نيهال..بقولك هنتغدا سوا؟"
"ماشى "بتقولها نيهال وهى مش مركزه
بيوصلوا المطعم وبيطلبوا الغدا ونيهال ساكته مش بتتكلم وشريف اختارلها الاكل على زوقه.....
"مالك يا نيهال"
"مفيش"
"انتى من ساعة ما شفتى اللى اسمه حسام ده وانتى ساكته....مين حسام ده"
"حسام؟!...حسام ده أكتر واحد وجع أميره فى حياتها لدرجة انها فكرت فى الانتحار بسببه"
"انتحار ؟ّ!!....ليه"
قبل نيهال ما ترد ....بيرن تليفون شريف...
"الوو....ايه اللى حصل؟....قبضتوا عليه؟....طيب انا جاى بسرعه "
شريف انهى مكالمته وبيكلم نيهال....
"معلش انا لازم استأذن دلوقتى ضرورى"
"ايه اللى حصل؟"
"الظاهر اننا قبضنا على اللى قتل أميره وهو بيبيع السلسله"
</string>
    <string name="C18">الحلقه الثامنة عشر

شريف فى مكتبه.....
"ايه اللى حصل يا محمد بالظبط ؟"
"يا فندم أحنا جالنا بلاغ عن واحد بيبع سلسله بنفس مواصفات سلسلة المجنى عليها...اتجهنا علطول لهناك وقبضنا على الشخص اللى كان بيبيع السلسله"
"قال هو جاب السلسه منين"
"بيقول انه لاقيها "
"هو فين دلوقتى"
"فى الحبس يا فندم."
"قول للعسكرى يجيبه"
"حاضر يافندم"
بيخرج محمد وبيقول للعسكرى يجيب المتهم وبيستنى قدام المكتب ...شريف فى مكتبه ...ماسك تليفونه....بيتصل بـ نيهال...
"الووو ...ايه يا حبيبى روّحتى ولا لسه.....اها انا فى القسم....لا لسه هستجوبه...ماشى....نتكلم بالليل...مع السلامه"
بيخبط الباب....
"أدخل"
بيدخل محمد ووراه العسكرى ماسك المتهم....شريف بيكلم العسكرى....
"فُك الكلبشات"
بيفك العسكرى الكلبشات وشريف بيأمره بالخروج....بيخرج العسكرى وبيقفل الباب وراه....شريف بيكلم المتهم...
"اسمك ايه ؟"
المتهم بخوف"عمرو محمود البدرى"
شريف بيقوم من على الكرسى بتاعه ...وبيقعد على كرسى وبيقول للمتهم يقعد على الكرسى المقابل له....
"اقعد يا عمرو...اقعد ...ماتخافش"
بيقعد عمرو...
"بتشتغل ايه يا عمرو؟"
"مكوجى يا باشا"
"قولى بقى جبت السلسله منين"
"والله يا باشا ...انا لاقيها"
"من الواضح انك هتتعبنا معاك..."
محمد بيكلم شريف...
"سيبهولى يا فندم وانا هخليه ينطق غصب عنه"
"لا يا محمد....عمرو هيعترف لوحده...ولا ايه يا عمرو"
"والله يا باشا زى ما قولتلك "
"طيب لاقيتها فين؟"
"لقيتها قدام المحل بتاعى"
"شكلك عايز تأنسنا شويه...خُده يا محمد...وخلى بالك منه كويس أوووى"
"والله يا باشا ما عملت حاجه ...والله انا لاقيها"
بياخد محمد المتهم وبيخرج بره المكتب....
****************************
نيهال بعد ما رجعت أخدت عربيتها من قدام القسم وفـ طريقها للبيت....بيرن التليفون...."الوو...ازيك يا وليد....انا الحمد لله كويسه...انت عامل ايه دلوقتى....عايزنى؟.....خير؟....انت فين؟....خلاص انا قريّبه منكوا هجيلك...ماشى ....مع السلامه"
نيهال بتقفل مع وليد....وبتقول فى نفسها...
"يا ترى وليد عايزنى فى ايه؟....استر يا رب"
*****************************
جاسر واقف قدام العنايه المركزه بيبص لمامته وخايف يحصلها حاجه ....بيدعيلها فى سره والدموع نازله من عينه......وجدى بيقرب من جاسر وبيطبطب عليه ...
"ما تقلقش يا جاسر زينب ان شاء الله هتبقى كويسه"
"انا خايف أووى يا بابا.... ماما لو حصلها حاجه انا مش هقدر أعيش من غيرها"
"ماتقولش كده يابنى....ادعيلها وان شاء الله ربنا هيقومها لنا بالسلامه"
"يارب يا بابا"
الدكتور بيقرب من العنايه ...جاسر بيمسح دموعه....
"لو سمحت يا دكتور....طمنى على ماما..."
"الحاله لحد دلوقتى مستقره "
"هتدخل العمليات أمته..؟"
"بكره الصبح ان شاء الله"
"لو محتاجه تسافر بره انا ممكن اسفرها "
"مفيش داعى...الدكتور اللى هيعملها العمليه اجنبى....ومتقلقش هو دكتور شاطر أوووى ومتخصص فى العمليات دى"
"شكرا لحضرتك"
"العفو...ان شاء الله هتقوم بالسلامه"
"يارب"
جاسر بياخد وجدى وبيقعدوا على اقرب كراسى من العنايه...
*****************************
وليد خارج من الحمام.....احسان واقفه فى المطبخ.....
"أحضرلك الاكل يا وليد"
"لا يا عمتو مليش نفس.......هو بابا فين؟"
"راح هو وأم أميره للدكتور...اتحايلنا عليه علشان يروح للدكتور وفى الاخر وافق بصعوبه"
"ليه هو تعبان؟"
"لا بس احنا عايزين نطمن عليه ونشوف السكر بتاعه عامل ايه؟"
"مشيوا من بدرى؟"
"من ساعه كده"
"انا كلمت نيهال وقالتلى انها جايه ...لو جت استقبليها لحد ما اغير هدومى"
بيدخل وليد يغير هدومه....وبعد خمس دقايق بيرن جرس الباب وبتوصل نيهال....بيخرج وليد من أوضته بيلاقى أحسان بتستقبل نيهال بيسلم عليها .....وبيقعدوا فى الانتريه...
أحسان "تشربى ايه يا نيهال....ولا تتغدى؟"
نيهال"شكرا يا طنط"
وليد "اعملى لنا قهوه يا عمتو لو سمحتى"
أحسان "قهوتك ايه يا نيهال"
نيهال"ساده"
بتدخل أحسان المطبخ تعمل القهوه.....نيهال بتبص لـ وليد...
"حمد لله على السلامه يا وليد"
"الله يسلمك....انا مش عارف اشكرك ازاى على اللى عملتيه معايا "
"عيب يابنى الكلام ده أحنا أخوات"
"انا مكنتش مصدق انى ممكن ارجع البيت تانى .....والفضل ليكى بعد ربنا....لو مكنتيش صدقتينى ....ماكنتش عارف هعمل ايه"
"الحمد لله انك خرجت بالسلامه...خير يا وليد فى ايه؟"
"انا عايز اقدم بلاغ فى جاسر"
******************************
شريف بيروح البيت بعد يوم طويل.....عواطف بتخرج من المطبخ بسرعه بعد ما سمعت صوت الباب....وبتقرب من شريف...
"ازيك يا ماما"
"ازيك يا حبيبى...عندنا ضيوف ادخل سلم عليهم"
"ضيوف مين؟"
"خالتك وبنتها "
"يا ماما انا تعبان وعايز انام "
"يعنى الناس بيسألوا عليك علطول وانت حتى مش عايز تسلم عليهم وهم فى بيتك"
"انا عارف انتى بتفكرى فى ايه يا ماما ....بس اللى انت بتفكرى فيه ده مش هيحصل"
"انا مش بفكر فى حاجه....أدخل سلم عليهم"
بيدخل شريف بيسلم على خالته وعلى مها....
"انا زعلانه منك يا شريف كده متسألش عليا ...دا انا بقالى كام شهر ماشوفتكش"
"معلش بقى ....انتى عارفه ظروف شغلى "
"ربنا يقويك يا حبيبى.....ايه مش هنفرح بيك ولا ايه"
"قريب ان شاء الله "
عزه ومها بيبصوا لبعض وبيضحكوا ....عواطف بتنادى على عزه...مها بتقوم وبتقعد على كرسى قريب من كرسى شريف..
"ازيك يا شريف"
"الحمد لله ....عامله ايه فى شغلك؟"
"الحمد لله كله تمام"
شريف عايز يتكلم مع مها بحريه وخايف مامته تسمعه....
"مها..... كنت عايز اتكلم معاكى فى موضوع مهم"
"اتكلم يا شريف انا سمعاك"
"مش هينفع هنا....تعالى نخرج البلكونه"
****************************
"ايه الكلام اللى انت بتقوله ده يا وليد"
"اللى سمعتيه يا نيهال...انا مش هقدر اسكت أكتر من كده...وخصوصا بعد اللى عمله"
"عمل ايه"
"بعد ما قدم الورقه وحاول يلبسنى القضيه علشان يبعد عنه التهمه"
"انا واجهته وهو حلفلى ان الورقه معاه وانه مقدمهاش "
"وانتى صدقتيه....وحتى لو مش هو اللى قدمها....ليه كذب وقال انه كان مسافر وليه قال ان فيه واحد شافنى مع انى متأكد ان هو اللى شافنى وانا طالع العماره ليلة الجريمه"
نيهال بتبص لـ وليد ومش عارف ترد تقوله ايه....
"ساكته ليه يا نيهال"
"بفكر فى الكلام اللى انت بتقول ....انا كمان شكيت فى جاسر وخصوصا بعد ما سألته على تليفون أميره وقالى انه ميعرفش عنه حاجه وشريف قالى انه قال فى المحضر ان أميره نسيت تليفونها فى البيت"
"كل ده بيثب انه هو اللى قتلها"
"مش هنقدر نعمل حاجه دلوقتى يا وليد "
"ليه؟"
"علشان قبضوا على واحد وهو بيبع السلسه بتاعت أميره وشكين انه يكون هو القاتل"
"ايه؟....حصل أمته الكلام ده؟"
"النهارده بعد خروجك من النيابه"
"واعترف؟"
"مش عارفه"
"انا متأكد ان جاسر له علاقه بالراجل ده"
"هنشوف ايه اللى هيحصل وبصراحه انا مبقتش استبعد اى حاجه"
بيتفتح باب الشقه وبيدخل حسين وناديه....نيهال بتقوم تقف...
حسين "ازيك يا نيهال يابنتى"
"الحمد لله يا عمو"
ناديه"نيهال... ازيك يا حبيبتى؟"
"ازيك انتى يا طنط"
ناديه"اقعدى يا نيهال واقفه ليه"
نيهال "معلش يا طنط لازم استأذن"
بتخرج احسان من المطبخ ومعاها القهوه...
"رايحه فى نيهال ...انتى لسه مشربتيش قهوتك"
"معلش يا طنط ...مره تانيه....هسستأذن انا علشان متأخرش"
ناديه"ماشى يا حبيبتى.....سلميلى على مامتك"
"حاضر"
نيهال بتمشى فى اتجاه باب الشقه ووليد بيمشى وراها ...بتبص لوليد....
"هشوف ايه الى هيحصل بكره وهتصل بيك ابلغك"
"ماشى...وانا هحاول اوصل لـ تليفون أميره ...مادام جاسر انكر يبقى أكيد فيه حاجه مهمه"
"متعملش اى حاجه غير لما تقولى"
"ماشى "
بتخرج نيهال وبيقفل وليد الباب وراها.....نيهال بتخرج من العماره وبتركب عربيتها وبتروّح
**********************************
شريف ومها فى البلكونه...
"أتكلم يا شريف انا سمعاك"
"بصى يا مها انا مش عارف ابدأ الموضوع ازاى........انتى عارفه انى بعزك قد ايه"
"عارفه"
"انتى بنت هايله والف واحد يتمنوا يرتبطوا بيكى"
مها بتتكسف وقلبها بيدق وحاسه انها هتطير من السعاده بعد كلام شريف.....
"طبعا انتى عارفه ....ماما وخالتوا بيفكروا ازاى فى مستقبلنا "
مها بكسوف "عارفه"
"بصى يا نيهال.....انا فعلا بحبك.....بس زى اختى.....انا طول عمرى كان نفسى يبقى عندى أخت اتكلم معاها واقولها على كل اللى جوايا ....وبحس انى ربنا عوضنى بيكى"
مها الدموع بتجرى فى عنيها وصوتها بيتخنق ومش قادر ترد على كلام شريف...
"وحاسس ان انتى كمان بتعتبرينى زى أخوكى .....ولا ايه؟"
مها وهى مش قادر تتكلم " طبعا طبعا"
"علشان كده كنت عايز اطلب منك طلب"
مها ساكته وبتبص لـ شريف وحابسه دموعها غصب عنها..
"انا بحب واحده وكنت عايزك تقنعى ماما بالموضوع ....انتى عارفه ...."
مها بتقاطع شريف....
"عارفه......متقلقش يا شريف انا هتكلم مع طنط....وهحاول اقنعها"
"انا مش عارف اشكرك أزاى."
شريف بيحس انه ارتاح من الحمل اللى كان شايله ...هو حاسس بحب مها له....بس فى نفس الوقت مش هيقدر يتخلى عن الانسانه الوحيد اللى قلبه دق لها.....
"الجو برد أووى ...يلا بينا ندخل"
"أدخل انت وانا جايه وراك"
بيدخل شريف وهو زعلان ومبسوط فى نفس الوقت.....مها بعد دخول شريف بتسمح لدموعها انها تنزل.....
*********************************
تانى يوم فى مكتب شريف ......بيخبط الباب وبيدخل محمد...
"خير يا محمد ... فى ايه على الصبح"
"المتهم عنده كلامه جديد عايز يعترف بيه لحضرتك"
"دخله"
بيدخّل محمد المتهم.....
"ايه يا عمرو ....ايه اللى حصلك ده فى حد لمسك؟"
"لا يا باشا مفيش حد جه جنبى "
"قالولى ان في كلام جديد عايز تقوله؟"
"انا هعترف بكل حاجه يا باشا "
"اتكلم يا عمرو انا سامعك...جبت السلسه منين؟"
"من حوالى 10 أيام يا باشا....كنت فى المحل بتاعى وانا بظبط شغل الزباين وبطبق بنطلون لقيت السلسله دى واقعه منه....أخدتها وقلت هخليها معايا لو حد سأل عليها هديهاله....ولو مفيش حد سأله يبقى حلال عليا.....عدى 10 أيام ومفيش حد سأل قولت لنفسى اروح ابيعها وهناك اتقبض عليا......والله هو ده كل اللى حصل"
"البنطلون اللى السلسه وقعت منه بتاع مين؟"
"بتاع زبون عندى اسمه الباشمهندس جاسر"
**********************************
</string>
    <string name="C19">الحلقه التاسعة عشر

وليد فى مكتبه ....بعد ما أتاكد ان جاسر مش فى الشركه .....بيفكر ان ممكن جاسر يكون مخبى موبايل أميره فى مكتبه... بيخرج من مكتبه وبيروح عند مكتب جاسر ....بيفتح الباب وبيدخل بسرعه وبيقفل الباب وراه....وليد بيدور على التليفون فى كل مكان فى المكتب...بيدور فى دواليب الملفات والرسومات ....بيقرب من المكتب وبيدور عليه ....بيفتح الدرج الاول وبيطلع كل حاجه فيه وبيفتح الدرج الثانى مش بيلاقى فيه حاجه وبيحاول يفتح الدرج الثالث لقاه مقفول بالمفتاح......وقف وليد وهو بيفكر ....ازاى يفتح الدرج ده.....
**********************************
نيهال ووفاء على السفره ....
"مين اللى كان بيتصل بيكى على الصبح كده يا نيهال"
"دا المقدم شريف اللى ماسك قضية أميره"
"وبيكلمك فى الوقت ده ليه"
نيهال بتسكت شويه ....وبتقرر انها تحكى لـ مامتها على كل حاجه...
"ماما ...انا كنت عايزه اتكلم معاكى فى موضوع.....انا مكنتش عايزه اقول لحد...بس انتى عارفه ان مش بقدر اخبى حاجه عليكى"
"خير يا بنتى...فيه ايه"
"فيه واحد عايز يتقدم لى"
وفاء بفرحه "مين يا نيهال ...انا اعرفه؟"
"شريف"
"شريف اللى كان بيكلمك فى التليفون من شويه؟"
"ايوه يا ماما"
"وانتى رأيك ايه "
"مش عارفه.....بصراحه يا ماما انا مش هقدر افرح وأميره لسه ميته "
بتفهم وفاء ان نيهال موافقه....بس موت أميره هو اللى مانعها..
"يابنتى الحى ابقى من الميت..وبعدين أميره لو عايشه كانت أكيد هتفرحلك....هو هيجى أمتى"
"مش عارفه...هو كلمنى بس انا قولتله نأجل الموضوع شويه"
"خليه يجى يا نيهال...على الاقل اتعرف عليه هو وأهله وهم يتعرفوا علينا ونقرا فاتحه والخطوبه والفرح نأجلهم شويه"
"انتى رأيك كده يعنى"
"انتى ليكى رأى تانى؟"
"مش عارفه على العموم هو مشغول اليومين دوول فى القضيه...أدعيلنا يا ماما اننا نوصل للقاتل بسرعه"
"يارب يا بنتى......متعرفيش انا قد ايه فرحت أن وليد طلع برىء"
"الحمد لله يا ماما.....انا هقوم بقى علشان لسه هعدى على جاسر فى المستشفى "
"خير ...ماله جاسر"
"مامته تعبانه شويه....هروح اطمن عليها....دى برضوا كانت حماة أميره"
"وانتى عارفه هى فى انهى مستشفى؟"
"اه ...شريف قالى على العنوان"
"ماشى يابنتى خلى بالك من نفسك"
بتاخد نيهال شنطتها وبتخرج ووفاء بترفع اطباق الفطار عن السفره....
*********************************
بتوصل نيهال المستشفى وبتسأل فى الاستقبال وبتطلع الدور الاول ....بتقرب من العنايه بتلاقى جاسر ووجدى قاعدين على الكراسى وكل واحد حاطط راسه بين ايديه....جاسر بيرفع راسه بيشوف نيهال بيقوم يُقف ....
"ازيك يا جاسر"
"الحمد لله يا نيهال"
"طنط عامله ايه؟"
"الحمد لله ....هتدخل العمليات بعد ساعتين"
"ربنا يقومهالك بالسلامه"
بتسلم نيهال على وجدى....وبتكمل كلام مع جاسر...
"الدكتور قالكوا ايه على حالتها "
"قال انها لازم تعمل العمليه ضرورى وان نسبة نجاح العمليه ضعيفه"
"متقلقش ان شاء الله هتقوم بالسلامه"
نيهال كانت جايه وفـ نيتها انها تسأل جاسر هو ليه خبى عليها ان التليفون معاه....بس بعد الموقف اللى شافته والدموع اللى شافتها فى عيون جاسر.....معرفتش تسأله....نيهال بتبص بتلاقى رجال شرطه بيقربوا منهم...بتحس بقلق....بيقرب منهم ضابط ومعاه عساكر....
"حضرتك الباشمهندس جاسر وجدى؟"
جاسر بخوف"ايوه أنا"
وجدى بيكلم جاسر...
"فيه ايه يا جاسر"
"مش عارف يا بابا"
نيهال بتسأل الظابط...
"خير يا فندم فيه ايه"
"حضرتك مطلوب فى القسم وده أذن النيابه"
بتشوفه نيهال وبتبص لـ جاسر...
نيهال "ممكن اعرف السبب" "
الظابط"معندناش أوامر بكده...حضرته يتفضل معانا وهيعرف كل حاجه فى القسم"
"انا والدتى داخله العمليات ممكن اطمن عليها وبعد كده هروح لوحدى؟"
"مينفعش ....الاوامر اللى عندنا انك تيجى معانا دلوقتى"
جاسر بيبص لوجدى...
"متقلقش يا بابا...هروح اشوف فيه ايه ...وهرجع قبل ماما ما تدخل ان شاء الله"
"تروح وترجع بالسلامه يابنى"
*******************************
نيهال فى عربيتها وماشيه ورا البوكس اللى جاسر راكب فيه....تليفونها بيرن....بتمسك الموبايل بتشوف اسم وليد...
"الو..ايوه يا وليد.......ايه؟!......لقيته.....لقيته فين....متعملش اى حاجه لحد ما اتصل بيك.....انا رايحه القسم....جاسر اتقبض عليه.....مش عارفه...بس أكيد حاجه ليها علاقه بالقضيه....بس متعملش اى حاجه الا لما اكلمك ....ماشى ...مع السلامه"
بتقفل نيهال مع وليد ...وبعد شويه بتوصل القسم....
بتدخل مع جاسر مكتب شريف.....
جاسر بيرحب بيهم ونيهال بتحضرمع جاسر بصفتها محاميته...
جاسر بيكلم شريف...
"ممكن اعرف انا هنا ليه؟"
"ثوانى وهتعرف كله حاجه يا باشمهندس"
بينادى شريف على العسكرى وبيقوله يجيب المتهم .....بعد دقيقتين بيدخل المتهم وبيقف قدام نيهال وجاسر.....
شريف بيكلم جاسر....
"قولى يا بشمهندس....تعرف الشخص اللى واقف قدامك ده؟"
جاسر بيبص لعمرو....
"مش واخد بالى ....متهيئلى شوفته قبل كده.."
"دا عمرو المكوجى....شغال فى الشارع اللى ورا العماره اللى انت ساكن فيها"
"ممكن اعرف ايه الموضوع بالظبط.....وايه المطلوب منى؟"
"أحنا قبضنا على عمرو وهو بيبيع سلسلة أميره مراتك ولما ضغطتنا عليه اعترف انه لقى السلسله فى بنطلون يخص حضرتك"
"ايه؟....بنطلون بتاعى انا"
"ايوه"
"دا أكيد كذاب....انا معرفش حاجه عن السلسله ولا شوفتها من يوم وفاة أميره "
نيهال بتسمع الكلام اللى بيتقال وبتفتكر كلام وليد وجاسر لما كذب عليها بخصوص التليفون....بتتأكد ان جاسر هو اللى قتل أميره....
شريف بيكمل اسألته لجاسر....
"باشمهندس جاسر....الاستاذه نيهال سألتك على تليفون المجنى عليها وانت انكرت وقولت انك مشوفتهوش ولا تعرف هو فين.....فى حين انك ذكرت فى المحضر ان المجنى عليها نسيت تليفونها فى الشقه"
جاسر بيحس انه اتحاصر .....
"انا معرفش حاجه والراجل ده كذاب"
نيهال ساكته ومش بتتكلم....وبتقول فى نفسها ...
"ازاى هدافع عن واحد ....انا متأكده انه مجرم"
شريف بيقول لجاسر ...
"انت متهم بقتل المجنى عليها أميره حسين"
"انا مقتلتش أميره ...والله ما قتلتها"
نيهال مش قادره تصدق جاسر وتكذب كل الادله اللى شايفاها....شريف بيؤمر بتحويل جاسر للنيابه وهى تكمل التحقيق معاه ونيهال بتقول لجاسر انه يشوف محامى تانى علشان هى مش هتقدر تدافع عنه..نيهال بتستأذن وبتخرج من المكتب...
***************************
نيهال فى عربيتها...اتصلت بـ وليد واتفقت انها تقابله فى مكتبها.....نيهال بتفكر ودموعها بتنزل من عنيها مش قادر تصدق ان جاسر عمل كده فعلا.....تلفون نيهال بيرن..."الو...ايوه يا شريف...لا انا كويسه متقلقش عليا....انا رايحه المكتب عندى شغل هناك....ماشى ....هخلص شغل واكلمك ....مع الشلامه"......بتوصل نيهال مكتبها....بتدخل بتلاقى وليد مستنيها ....بتقعد على المكتب بعد ما سلمت هلى وليد...
"مالك يا نيهال؟"
"جاسر اتقبض عليه بتهمة قتل أميره؟"
"بجد؟....حصل ازاى ده؟"
بتحكى نيهال كل اللى حصل لـ وليد....
"الحمد لله ان ربنا ظهر الحق أخيرا."
وليد بيبص لـ نيهال.....بيلاحظ الحزن على وشها....
"انتى زعلانه ليه ؟"
"مش قادره اصدق ان حد ممكن يقتل اللى بيحبه ويرميه فى مكان ويخلى الكلاب تاكل جثته......ازاى جاسر قدر يعمل كده.....انت عارف....برغم كل الكلام اللى انت قولته وكذب جاسر عليا بس كنت دايما عندى احساس انه مش ممكن يعمل كده....كنت بقول لنفسى انه حتى لو حاول يعمل كده ....الحب والعشره مش هيهونوا عليه.....بس شكله النهارده وهو مش قادر يدافع عن نفسه....أكدلى انه هو اللى قتلها"
"انا عمرى ما حسيت انه كان بيحب أميره.....علشان كده اصدق انه يكون هو اللى قتلها"
"انتى لقيت حاجه فى تليفونها"
"لا..كل حاجه فيه ممسوحه.....أكيد هو اللى مسح كل اللى كان عليه علشان مايسبش دليل عليه"
"قوم معايا"
"هنروح فين"
"قوم بس"
بتخرج نيهال من المكتب و وليد بيخرج وراها....
*******************************
فى محل صيانة موبايلات.......نيهال بتكلم صاحب المحل...
"لو سمحت الموبايل بتاعى كل ال data اللى عليه اتمسحت غصب عنى وكنت عايزه ارجعها "
بياخد منها التليفون ....وبعد ربع ساعه بيرجع وبيدى التليفون لــ نيهال ....
"كل حاجه رجعت عليه زى ما كانت "
وليد "عايز كام؟"
"20جنيه"
بيطلع وليد عشرين جنيه وبيديها لصاحب المحل...وبيخروجوا من المحل...بيقعدوا فى عربية نيهال....نيهال بتمسك الموبايل وبتدور فيه .....بتلاقى مكالمات مسجله.....بتشغلها......وليد ونيهال بيسمعوا المكالمات ومش مصدقين الكلام اللى بيسمعوه...نيهال بتقفل الموبايل بسرعه.....وليد وهو مصدوم....
"أميره كانت بتخون جاسر؟!!!!!!!"
**************************
</string>
    <string name="C20">الحلقه العشرين

فى محل صيانة موبايلات.......نيهال بتكلم صاحب المحل...
"لو سمحت الموبايل بتاعى كل ال data اللى عليه اتمسحت غصب عنى وكنت عايزه ارجعها "
بياخد منها التليفون ....وبعد ربع ساعه بيرجع وبيدى التليفون لــ نيهال ....
"كل حاجه رجعت عليه زى ما كانت "
وليد "عايز كام؟"
"20جنيه"
بيطلع وليد عشرين جنيه وبيديها لصاحب المحل...وبيخروجوا من المحل...بيقعدوا فى عربية نيهال....نيهال بتمسك الموبايل وبتدور فيه .....بتلاقى مكالمات مسجله.....بتشغلها......وليد ونيهال بيسمعوا المكالمات ومش مصدقين الكلام اللى بيسمعوه...نيهال بتقفل الموبايل بسرعه.....وليد وهو مصدوم....
"أميره كانت بتخون جاسر؟!!!!!!!"
نيهال ساكته ومش بتتكلم .......وليد بيبصلها ...
"انتى ساكته ليه يا نيهال؟"
نيهال مفيش عندها كلام تقوله......وليد بيقولها...
"انتى كنتى عارفه ان أميره كانت بتكلم حسام؟؟"
"وليد أنا...."
"انتى ايه؟"
"انا كنت عارفه ان حسام كان بيحاول يكلم أميره....بس أميره قالتلى انها بتصده ومش بتديله فرصه للكلام"
"وليه مقلتليش وانا كنت وقفته عند حده؟"
"هى كانت خايفه جاسر يشك فيها....وكانت خايفه تقولك واناكمان قولتلها بلاش تقولى لوليد كفايه اللى حصل بينك وبينه أخر مره....وحذرتها من حسام .....انا مش عارفه ايه اللى حصل....والمكالمات دى انا معرفش عنها حاجه "
"الواطى الجبان...مش كفايه انه اتخلى عن حبه لها وراح اتجوز بنت مدير البنك ....لا كمان حاول يدمر حياتها واتسبب فى قتلها....انا مش هسيب حسام ولازم انتقم منه....واضح ان اللى عملته فيه المره اللى فاتت مكنش كفايه"
******************************
جاسر فى الزنزانه...بيعيط وبيقول بأعلى صوته....
"خرجونى.....حرام عليكوا انا معملتش حاجه...خرجونى من هنا.....خرجونى أمى فى العمليات ولازم أكون جنبها "
شريف بيفتح باب مكتبه وبيقول للعسكرى....
"ايه الصوت ده؟"
"دا المتهم جاسر يا فندم"
"هاتوا من الحجز....اما اشوف فيه ايه بالظبط"
بيدخل شريف مكتبه وبعد 5 دقايق بيدخل العسكرى ومعاه جاسر.....جاسر بيقول لـ شريف......
"ارجوك يا شريف بيه خلينى أتصل بالمستشفى....أمى فى العمليات ومعرفش عنها حاجه"
شريف بيسمح لـ جاسر يتصل بالمستشفى وبيؤمر العسكرى بالخروج.......جاسر بيحاول يحسن نبرة صوته علشان وجدى ميحسش بحاجه وبيتصل بـ وجدى فى التليفون...
"الو..ايوه يا بابا...ماما دخلت العمليات؟....مفيش حد طمنك عليها؟....لا يا حبيبى مش هقدر أجى دلوقتى....حاضر.....خلى بالك من نفسك يا بابا....مع السلامه"
"حمدلله على سلامة والدتك"
"الله يسلمك...انا بشكرك انك سمحتلى انى اتكلم فى التليفون....بس انا عايزك تسمعنى....انا والله ما قتلت أميره ولا اعرف حاجه عن السلسله.....الراجل ده اكيد بيتبلى عليا"
"وايه مصلحته انه يعمل كده ؟"
"معرفش "
"والموبايل ...ليه قولت فى المحضر ان الموبايل هى نسيته فى البيت وليه غير ت كلامك لما نيهال سألتك عليه؟"
"انا فعلا قولت كده فى المحضر ...بس بعد كده أختفى ومعرفش هو فين.....ولو كنت قولت لـ نيهال انه ضاع مكنتش هتصدقنى"
"بص يا بشمهندس ....انت ممكن تكون مظلوم بس انا مش هقدر اساعدك لازم تشوف محامى كويس ....الموضوع دلوقتى بقى فى ايد النيابه وانت بكره الصبح هتتحول على النيابه"
"انا لازم اخرج...بابا ممكن يحصله حاجه لو عرف الموضوع ده....كفايه اللى حصل لـ ماما"
"انا مش هقدر أعمل حاجه غير انى اعرف حالتها وأطمنك عليها "
"انا بشكرك مره تانيه"
شريف بينادى على العسكرى وبياخد جاسر وبيرجعه الزنزانه مره تانيه
************************************
نيهال بتكلم وليد....
"أحنا لازم نهدى ونفكر كويس علشان نعرف نجيب حق أميره...وسيبك من الافكار اللى فى دماغك دلوقتى "
"انا مش قادر افكر ولا عارف هعمل ايه"
"لازم نهدى علشان نعرف هنعمل ايه.....احنا لازم نقدم التسجيلات دى للنيابه ده الدافع اللى خلى جاسر يعمل كده"
"لالا....مش هينفع"
"ايه ؟...بتقول ايه يا وليد"
"التسجيلات دى مش هتتقدم للنيابه؟"
"ليه؟"
"انا مش هقدر افضح أميره ...وكل الناس بعد كده تعرف انها كانت بتخون جوزها...مش هقدر يا نيهال "
"طب هنعمل ايه وازاى هنثبت ان جاسر هو اللى عمل كده"
"مش عارف....ممكن نقولهم على انه مكنش مسافر ليلة الجريمه .....وانه كان بيراقب العماره بدليل انه هو اللى شافنى وانا طالع"
"مفيش دليل على انه كان بيراقب العماره وان هو اللى شافك وانت طالع "
"مش عارف يا نيهال ...انا مخى هينفجر من التفكير مش عارف اعمل ايه"
"بص يا وليد.....خد التليفون وخليه معاك....فكر براحتك وانت اللى هتقرر ....لو كنت عايز تقول كل اللى انت عارفه وتقدم التسجيلات وجاسر ياخد عقابه على اللى عمله ولا هتسكت وهتسيبه ينفد بعملته وبالكتير جاسر هياخد كام سنه سجن لعدم كفاية الادله وممكن يُخرج براءه لو محامى شاطر"
وليد بياخد التليفون من نيهال وبيبصله وهو محتار ومش عارف يا خد قرار
******************************
مها قاعده فى اوضتها......بيخبط الباب...
"أدخُلى يا ماما"
"مالك يا مها ماروحتيش شغلك وحابسه نفسك طول اليوم فى اوضتك"
"مفيش يا ماما بس حاسه ان جسمى مكسر ....الظاهر انى اخدت برد"
"اكيد....كل ده من الوقفه فى البلكونه مع شريف" بتقولها عزه وهى بتضحك...
عزه بتبص لـ مها بتحس ان فى حاجه مزعلاها....
"مالك يا مها...شريف قالك حاجه زعلتك؟"
"لا يا حبيبتى ليه بتقولى كده"
"انا حاسه بيكى .....من ساعة ما كنتى بتتكلمى انتى وشريف فى البلكونه وانتى متغيره"
"ماما...كان فيه موضوع مهم عايزه أتكلم معاكى فيه"
"قولى يا مها...انا سمعاكى"
"فيه واحد زميلى فى الجرنال عايز يتقدملى "
"ايه؟!....وانتى ايه رأيك ؟"
"انا موافقه"
"ايه الكلام اللى بتقوليه ده يا مها....وشريف ؟"
"ماله شريف؟"
"ماله شريف!.....انتى فاهمه كويسه انا أقصد ايه؟"
"شريف زى أخويا يا ماما"
"زى أخوكى ....يابنتى انتى هتجننينى"
مها بتحضن مامتها وبتعيط....
"مالك يا بنتى...ايه اللى حصل"
"لو بتحبينى يا ماما لازم تنسى موضوع شريف ده"
"أهدى بس وفهمينى حصل ايه لكل ده ...ما انتوا كنتوا كويسين أمبارح"
مها بتحكى لـ عزه...كل الكلام اللى دار بينها وبين شريف...
"يا حبيبتى يا بنتى....ازاى شريف يعمل كده....انا مش هسكت ....انا هكلم عواطف "
"لا يا ماما...لو بتحبينى وخايفه عليا وعلى كرامتى...يبقى لازم تساعدينى"
"بس..."
"ارجوكى يا ماما لازم تكلمى طنط عواطف وتخليها تصرف نظر عن الموضوع ده"
"حاضر يا بنتى...هعمل اللى انتى عايزاه.....يعنى انتى اخترعتى موضوع زميلك اللى فى الجرنال ده؟"
"لا ...هو فعلا فى واحد زميلى فى الجرنال عايز يتقدم ..ولسه مستنى منى رد"
"ربنا يقدملك اللى فيه الخير يابنتى "
**********************************
وليد قاعد فى اوضته بيفكر...هيعمل ايه....ياترى يسمع كلام نيهال ويسلم التسجيلات ويقول كل اللى يعرفوا....ولا يخبى التسجيلات وجاسر ما يخدش عقابه على اللى عمله....بيخّبط باب الاوضه....
"أدخُل"
بيتفتح الباب...بتدخل أحسان وبتقفل الباب وراها...
"ايه يا وليد يا حبيبى...حابس نفسك فى الاوضه من ساعة ما جيت....مش عايز تقعد معايا شويه قبل ما اروّح "
"مستعجله ليه يا عمتو"
"انا بقالى كام يوم هنا...هروّح بقى علشان الولاد....مالك يا وليد....أحكيلى يا حبيبى ايه اللى مضايقك"
"مفيش يا عمتو"
"متخبيش عليا....انا حاسه ان فيه حاجه....قولى يمكن اقدر اسأعدك"
وليد بيحس انه محتاج ييتكلم مع حد...ومحتاج يا خد رأى حد تانى ويساعده انه يا خد قرار....بيسحب وليد تليفون أميره من تحت المخده ...
"تليفون مين ده؟"
"تليفون أميره"
"تليفون أميره!!...وبيعمل ايه معاك؟"
"هحكيلك كل حاجه يا عمتو"
وليد بيحكى لاحسان كل اللى يعرفه بخصوص جاسر وبيحكلها عن التسجيلات وبتسمع تسجيل منهم ولسه هيسمعها حاجه تانيه....
"بس يا وليد كفايه مش قادره اسمع...انا حاسه انى بحلم....أميره تعمل كده "
"انا هتجنن من ساعة ما عرفت ومش عارف اعمل ايه؟"
"بص يا وليد....انا عارفه ان أميره غلطت غلطه كبيره بس ده مش أهم من حياتها... كان فيه اساليب تانيه كان ممكن يعاقبها بيها بس مش القتل يابنى....لازم تقدم كل التسجيلات اللى معاك وتقول كل حاجه"
"والفضيحه؟"
"الناس بتنسى يا بنى....شويه وهينسوا اللى حصل بس انت لو سكت ومقدمتش التسجيلات دى هتندم طول عمرك انك فرطت فى حق أختك"
بيسكت ومش عارف هيعمل ايه....
"لازم تبلغ عنه يا وليد"
"جاسر اتقبض عليه النهارده الصبح"
وليد بيخلص كلامه...بيتفتح باب اوضته بسرعه....وليد واحسان بيبصوا ناحية الباب...بيلاقوا حسين فاتح الباب وواقف بيبصلهم....
"بابا!!!"
"خير يا حسين فى ايه؟"
"انتوا مخبين ايه عليا"
"واحنا هنخبى عليك ايه يا بابا"
"انا سمعت كل حاجه يا وليد ...متخبيش عليا.....جاسر اتقبض عليه ليه؟؟... وفضيحة ايه اللى بتتكلموا عليها؟"
أحسان ووليد بيبصوا لبعض ومش عارفين يقولوا ايه....
********************************
شريف بيرن التليفون وهو قاعد فى مكتبه.....
"الووو....ايه يا محمد....ايه الاخبار....ايه؟......ايوه سامعك ....خلاص انا هبلغه"
بيقوم شريف وبيخرج من مكتبه وبيمشى فى الطرقه ....بيوصل للزنزانه...بيؤمر العسكرى بفتح الزنزانه....بيدخل الزنزانه ......جاسر بيكون نايم على الارض....وبعد دخول شريف ...بيقوم وبيقعد....جاسر بيبص لـ شريف....بيحس بالقلق...
"خير ؟؟....فيه ايه ؟.......حصل حاجه لـ ماما"
شريف بيسكت شويه وبيرد بحزن....
"البقاء لله"
"انت بتقول ايه؟....ماما ماتت؟....انت أكيد غلطان....ماما خرجت من العمليات وبقت كويسه صح؟...ماما ما ماتتش ....ارجوك قولى ان ماما ما ماتتش"
"انا أسف "
جاسر بيعيط وبينادى بعلو صوته....
"يا ماماااااااااااااا......يا أمــــــــــــــــى"
******************************
نيهال فى اوضتها بتفكر فى جاسر واللى عمله..... وقلقانه من القرار اللى وليد هياخدوا......وبتفكر فى أميره وبتلومها على اللى عملتوا فى نفسها وانها خبت عليها الكلام مع حسام وبتفكر هى ليه سجلت المكالمات اللى بينهم....بيرن تليفون نيهال...نيهال بتشوف اسم شريف ...بتمسك تليفونها وبترد...
"الو"
"ازيك يا نيهال "
"الحمد لله ...مالك صوتك؟"
"مفيش....فيه خبر كنت عايز اقولك عليه "
"خير يا شريف قلقتنى"
"جاسر ...والدته...تعيشى انتى"
"ايه ؟....حصل أمته الكلام ده؟"
"من ساعه"
"وجاسر عرف"
" مش قادر اقولك عمل ايه بعد ما عرف......فكرنى بيوم وفاة بابا الله يرحمه"
"الله يرحمه ويرحمها....هوّن على نفسك ......تحب نتقابل دلوقتى"
"ياريت ...انا حاسس انى مخنوق"
"هنتقابل فين؟"
"أجهزى انتى وانا كمان نص ساعه هعدى عليكى واخدك ونروح نقعد فى أى مكان "
"ماشى... هقوم اجهز بسرعه"
"ماشى ...مع السلامه"
************************************
</string>
    <string name="C21">الحلقه الواحد والعشرين

وليد بعد ما خلص كلامه...بيتفتح باب اوضته بسرعه....وليد واحسان بيبصوا ناحية الباب...بيلاقوا حسين فاتح الباب وواقف بيبصلهم....
"بابا!!!"
"خير يا حسين فى ايه؟"
"ايه اللى مخبينوا عليا"
"واحنا هنخبى عليك ايه يا بابا"
"انا سمعت كل حاجه يا وليد ...متخبيش عليا"
"جاسر اتقبض عليه ليه؟؟... وفضيحة ايه اللى بتتكلموا عليها؟"
أحسان ووليد بيبصوا لبعض ومش عارفين يقولوا ايه....
"جاسر اتقبض عليه علشان هو اللى قتل أميره "
"ايه؟...انت بتقول ايه يا وليد....رد عليا يا بنى ...انت متأكد من الكلام اللى بتقوله ده"
"ايوه يا بابا متأكد...جاسر اتقبض عليه النهارده الصبح"
حسين بيخرج وهو ساكت ومش بيتكلم....وليد وأحسان بيخرجوا وراه.....
"انت كويس يا بابا؟"
"جاسر يقتل أميره....انا زى ما أكون بحلم....وهو عمل كده ليه؟"
"مش عارفين السبب يا بابا"
"وفضيحة ايه اللى بتتكلم عليها"
وليد بيبص لـ أحسان....
"انا اقصد ....ان الناس هتتكلم وهتألف حكايات عن سبب قتل جاسر لـ أميره"
"أوعى تكون مخبى عليا حاجه يا وليد"
"أبدا يا بابا ...وانا هخبى ليه بس....انا قولتلك على كل اللى اعرفوا"
ناديه بتخرج من اوضتها بتلاقى حسين قاعد فى الانتريه والدموع فى عنيه...
"مالك يا حسين؟"
حسين خايف على ناديه من الصدمه بعد ما تعرف ان جاسر هو اللى قتل أميره ...مفيش حد بيرد...
"حد يرد عليا....حصل ايه؟"
احسان بترد عليها....
"جاسر اتقبض عليه"
وليد وحسين بيبصوا لـ ناديه....
"ايه؟....اتقبض عليه ليه"
"جاسر هو اللى قتل أميره "
ناديه اول ما سمعت كلام أحسان ماتكلمتش وقعدت على اقرب كرسى....وكأن الصدمه منعتها من الكلام...
*************************************
شريف عدى على نيهال.....وأخدها وقعدوا فى مكان هادى...شريف قاعد ساكت ...
"مالك يا شريف ؟"
"مش اقدر انسى شكل جاسر وهو بيعيط بعد ما قولتله على الخبر....الاحساس اللى انا حاسه النهارده نفس الاحساس اللى حسيته لما بابا مات"
دموع شريف بتنزل من عينه....بيكمل شريف كلامه وهو بيعيط....
"ماتعرفيش قد ايه هو واحشنى"
نيهال بتقرب من شريف....وبتمسع دموعه بأيدها...
"الله يرحمه.....أدعيله يا شريف"
شريف بيبص لـ نيهال وبيقولها....
"مش عارف كنت هعمل ايه لو انتى ماكنتيش معايا....ربنا يخليكى ليا "
شريف بيقرب من نيهال وبيحضنها....نيهال بتقول لشريف...
"عندى ليك خبر هيفرحك"
"قولى ...انا بقالى فتره ما سمعتش خبر كويس"
"ماما....عايزه تشوفك وتتعرف عليك انت ومامتك..."
شريف وهو بيبتسم.....
"بجد؟....ده أحلى خبر سمعته"
شريف بيفتكر عواطف ورفضها الموضوع...الابتسامه بتختفى..
"مالك يا شريف؟"
"مفيش"
"طيب اقول لـ ماما هتيجوا أمته؟"
"قريب ...قريب أوووى"
****************************
ناديه قاعده على الكرسى وساكته....أحسان ووليد بيبصوا لبعض...
"انتى كويسه يا ماما؟"
"كويسه يا وليد....ما تقلقش عليا....الظاهر ان موت أميره خلانى اتقبل اى حاجه "
السكوت مسيطر على المكان ....حسين وناديه بيفكروا ليه جاسر قتل أميره.....ووليد مش عارف يعمل ايه وحاسس ان الموضوع بيتعقّد....ناديه بتقطع تفكيرهم....
"وليد؟"
"نعم يا ماما"
"انا عايزه اشوف جاسر"
حسين بيبص لـ ناديه باستغراب....
"ايه اللى انتى بتقوليه دا يا ناديه؟....عايزه تشوفى جاسر ليه"
"لازم اقابله واعرف منه هو ليه عمل كده فى بنتى....ارجوك يا حسين خلينى اروح.....انا مش ههدى غير لما اعرف هو عمل كده ليه"
بتعيط ناديه.....وليد بيقوم وبيقعد جنبها وبيطبطب عليها....خلاص يا ماما ...متعيطيش...انا هكلم نيهال واخليها تشوف الموضوع ده"
***********************************
نيهال فى أوضتها.....بتفكر فى شريف وبتفكر فى رد فعله وبتقول لـ نفسها.....
"انا طلعت غبيه انى قولتله....دا مش وقته"
بتسكت شويه ....بترجع تقول لـ نفسها...
"بس انا قولتله علشان أخرجه من زعله....الظاهر ان موت أميره خلانى مش عارفه افكر ولا اخد قرار فى اى حاجه"
بتفتكر نيهال أميره.....وبتفكر فى جاسر ...
"انا ليه متعاطفه مع جاسر بالرغم من كل اللى عمله.....مش معقول كل الادله دى غلط وهو اللى صح......وبعدين هو لو كان برئ كان حاول يدافع عن نفسه"
بيخبط باب الاوضه....
"ادخُلى يا ماما"
"ايه يا نيهال مش هتتعشى قبل ماتنامى؟"
"لا يا حبيبتى مليش نفس."
"طيب يا حبيبتى انا دأخله انام....مش عايزه حاجه منى"
"سلامتك يا حبيبتى"
"تصبحى على خير "
"وانتى من أهله "
بتقررنيهال انها تنام ومتفكرش فى اى حاجه......بعد ساعتين...وفاء خارجه من أوضتها ودخلت المطبخ وخرجت وهو ماسكه المايه فى ايدها....وهى داخله أوضتها...بتسمع صوت عياط....بتقرب من اوضتة نيهال ...بيزيد صوت العياط ...بتفتح الباب بسرعه...بتلاقى نيهال بتنادى على أميره وهى بتعيط....بتقرب منها وفاء....
"نيهال..نيهال "
بتقوم نيهال مفزوعه من النوم وبتنادى على أميره....
"ماما!!"
"نفس الحلم بردوا يابنتى؟"
"ايوه يا ماما....انا تعبت.....حاسه انى مش قادره اساعد أميره .....بقالى يومين بحلم بيها وهى بتعيط وبتنادى عليا وزى ما يكون فى واحد بيضربها بس مش عارفه مين بالظبط....مش فاكره غير شكل الخاتم اللى لابسه فى ايديه....انا حاسه انى شوفته قبل كده بس فين مش فاكره ونفس الصور اللى بشوفها كل مره للبنك والموبايل والسلسله....انا حاسه انى قربت اتجنن"
"استهدى بالله يا بنتى.....انا هحجزلك عند الدكتور تانى....لازم يديكى حاجه تخليكى تعرفى تنامى"
"متقلقيش عليا يا ماما....انا هبقى كويسه ان شاء الله"
"انا هقوم اصلى وادعيلك ....وانتى كمان قومى اتوضى وصلى وادعى ربنا "
"حاضر يا ماما"
بتقوم وفاء ونيهال يتوضوا ويصلوا ...
*********************************
تانى يوم فى النيابه.....وليد قاعد فى مكتب وكيل النيابه...وليد بيحكى كل حاجه لوكيل النيابه....
"وانتى عرفت منين انه ما سافرش ؟"
"انا شغال معاه فى نفس الشركه وكنت شاكك فيه من الاول ...سألت وعرفت انه ما سافرش من قبل ما يتجوز"
"والتسجيلات دى جبتها منين"
"دى كانت مسجله على تليفون أميره......وجاسر بعد ما لقاه اخده ومسح كل اللى عليه ...بس الحمد لله قدرت ارجع كل اللى مسحه"
"عندك أقوال تانيه؟"
"لا يا فندم"
"تقدر تمضى على اقوالك وتتفضل"
بيمضى وليد على اقواله وبيخرج....وهو ماشى فى الطرقه بيطلع تليفونه وبيتصل بـ نيهال ......
"الووو ...ايوه يا نيهال......اه قولت كل حاجه وقدمت التسجيلات.....كنت عايز اطلب منك طلب....ماما ناديه كانت عايزه تقابل جاسر......هى مصره .....ماشى ....انا هروح الشركه وانتى ابقى عدى عليها خُديها وتعالى.....مع السلامه"
**********************************
نيهال فى مكتب شريف....بعد ما قفلت مع وليد...
"مين اللى كان بيكلمك؟"
"دا وليد"
"فى حاجه ؟"
"طنط ناديه مامت أميره عايزه تقابل جاسر....انا مش عارفه هيوافقوا ولا لا"
"متقلقيش انا هخلصلك كل حاجه "
"شريف"
"نعم"
"كان فيه حاجه تانيه عايزاك تعرفها"
"قولى انا سامعك"
نيهال بتحكى لـ شريف كل اللى حصل بخصوص جاسر..
"وليه مقولتليش؟"
"وليد كان رافض يقدم التسجيلات علشان الفضيحه....بس اقتنع ان ده الحل الوحيد وراح قدم كل الادله للنيابه"
بيخبط الباب...
"أدخُل"
بيتفتح الباب وبيدخل محمد ....
"تعالا يا محمد"
"شريف بيه ....فيه حاجه حصلت ....لازم حضرتك تعرفها"
"خير "
بيقرب محمد من شريف وبيقوله......
"أحنا روحنا العنوان اللى حضرتك قولت عليه.....وكتبت لحضرتك كل اللى حصل فى التقرير ده"
بيبص شريف فى التقرير....
"تؤمرنى بحاجه تانيه يافندم؟"
"لا ...روح انت"
شريف بيكمل قرايه فى التقرير....نيهال بتلاحظ ان وش شريف اتغير.....
"خير يا شريف ايه اللى حصل"
"سهام .. زميله أميره فى البنك"
"مالها؟"
"لقيوها منتحره فى شقتها"
"ايه؟....منتحره؟"
"الجيران بيقولوا انها فى الفتره الاخير كانت علطول بتعيط ومش بتكلم حد "
"وايه السبب؟"
"بيقولوا جوزها طلقها بعد ما خرجت من السجن علطول وواحد من اولادها مات وهى فى السجن والتانى مات بعد ما خرجت....وعلاقتها بأهلها اتقطعت بعد دخولها السجن.......بعتّ قوه لهناك علشان تدور عليها....الجيران قالوا انهم ما شافوهاش بقالهم كام يوم وان شقتها بيخرج منها ريحه مش حلوه...كسروا الباب ودخلوا الشقه لقوها نايمه على الارض...الطب الشرعى بيقول انها ماتت من 10 أيام نتيجة هبوط حاد فى الدوره الدمويه "
نيهال بتزعل بعد الخبر اللى سمعته...
"الله يرحمها"
*******************************
ناديه بتكلم وليد فى التليفون .....
"ماشى يا وليد ...انا هجَهز ...علشان اما تيجى نمشى علطول.....سلامتك يا حبيبى ....مع السلامه"
حسين بيكلم ناديه....
"قالك ايه وليد؟"
"قالى انه كلم نيهال وانها هتعدى عليا تاخدنى ونروح سوا...انا هدخل اجهز نفسى "
بتدخل ناديه اوضتها وبتخرج احسان من اوضة الضيوف....
"خلاص يا أحسان جهزت الشنطه"
"كفايه كده بقى يا حسين....انا بقالى كتير قاعده معاكوا...وبصراحه الولاد وحشونى.....المهم انت خلى بالك من نفسك ومن صحتك وخلى بالك من أم اميره ومن وليد....ولو حصل حاجه كلمنى علطول "
"ما تستنى وليد أما يجى يوصلك"
"مفيش داعى ...انا هقعد معاك لحد ما أم أميره تروح مشوارها وتيجى وبعدين أمشى انا"
بيرن جرس الباب....أحسان بتقوم تفتح.....
"اتفضلى يا نيهال"
"شكرا يا طنط ....طنط ناديه جاهزه؟"
بتخرج ناديه من أوضتها...
"انا جاهزه يا نيهال"
بتقرب ناديه من نيهال....
"ازيك يا حبيبتى ؟...عامله ايه"
"الحمد لله يا طنط.....يلا بينا"
أحسان"ما تقعدى يا نيهال تشربى حاجه؟"
"شكرا يا طنط....هنمشى علشان ما نتأخرش"
بتخرج نيهال وناديه .....أحسان بتقفل الباب وراهم
******************************
فى مكتب وكيل النيابه....ناديه ونيهال قاعدين فى مكتب وكيل النيابه.....بيخبط الباب....بيدخل العسكرى...
"المتهم جاسر وجدى يا فندم"
"سيبه واخرج انت"
نيهال بتشكر وكيل النيابه....بيستأذن وكيل النيابه وبيخرج من مكتبه وبيسبهم يتكلموا....
جاسر واقف مكانه ومش بيتكلم وبيبص فى الارض....اول ما بيشوف ناديه....الدموع بتنزل من عينه....
ناديه"البقاء لله يا جاسر يابنى....انا لسه عارفه من نيهال"
نيهال "البقاء لله يا جاسر"
بعد جاسر ما بيهدى شويه....ناديه بتكلم جاسر.....
"تعالا يا جاسر ....تعالا اقعد جنبى"
بيقرب جاسر وبيقعد جنب ناديه.....
"بص يا جاسر....انت عارف انى كنت بعتبرك زى أبنى.....ويوم ما فكرت انى اديلك أميره....ومن أول مره شوفتك فيها...قولت هو ده الانسان اللى هطمن على بنتى معاه....وكنت واثقه انك هتقدر تسعدها....وانك هتقدر تنسيها ايه حاجه وحشه حصلتلها فى حياتها....النهارده انا جايه اسألك سؤال واتمنى انك تجاوبنى بصراحه"
جاسر بيبص لـ ناديه بانتباه.....
"انت اللى قتلت أميره؟"
</string>
    <string name="C22">الحلقه الثانيه والعشرين

فى مكتب وكيل النيابه....ناديه ونيهال قاعدين فى مكتب وكيل النيابه.....بيخبط الباب....بيدخل العسكرى...
"المتهم جاسر وجدى يا فندم"
"سيبه واخرج انت"
نيهال بتشكر وكيل النيابه....بيستأذن وكيل النيابه وبيخرج من مكتبه وبيسبهم يتكلموا....
جاسر واقف مكانه وومش بيتكلم وبيبص فى الارض....اول ما بيشوف ناديه....الدموع بتنزل من عينه....
ناديه"البقاء لله يا جاسر يابنى....انا لسه عارفه من نيهال"
نيهال "البقاء لله يا جاسر"
بعد جاسر ما بيهدى شويه....ناديه بتكلم جاسر.....
"تعالا يا جاسر ....تعالا اقعد جنبى"
بيقرب جاسر وبيقعد جنب ناديه.....
"بص يا جاسر....انت عارف انى كنت بعتبرك زى أبنى.....ويوم ما فكرت انى اديلك أميره....اول مره شوفتك فيها...قولت هوده الانسان اللى هتطمن على بنتى معاه....وكنت واثقه انك هتقدر تسعدها....وانك هتقدر تنسيها ايه حاجه وحشه حصلتلها فى حياتها....النهارده انا جايه اسألك سؤال واتمنى انك تجواب عليا بصراحه"
جاسر بيبص لـ ناديه بانتباه.....
"انت اللى قتلت أميره؟"
جاسر بيبص لـ ناديه ونيهال....نيهال بتقول لـ جاسر....
"قبل ما تقول أى حاجه يا جاسر......عايزه اقولك اننا لقينا موبايل أميره ...وقدرنا نرجع كل الحاجات اللى انت مسحتها من الموبايل"
ناديه "موبايل ايه وسمعتوا ايه يا نيهال ؟"
"جاسر فاهم انا اقصد ايه؟"
جاسر بيبص لـ نيهال ...نيهال بتكلم كلامها....
"ووليد قدم وقال كل حاجه للنيابه"
*****************************
فى بيت حسين ....جرس التليفون بيرن....بتخرج احسان من المطبخ...وحسين بيخرج من اوضة النوم...بترفع أحسان السماعه.....
"الو...ايوه ده بيت وليد....مين حضرتك؟.....ايه؟.....وليد؟"
حسين بيقول لاحسان...
"فيه ايه يا أحسان؟"
أحسان بتعيط ومش عارفه ترد من صدمتها..
"وليد...وليد!"
بياخد حسين السماعه من ايديها....
"الوو...مين معايا....أيوه انا والده.....ايه؟....وليد ابنى؟....وهو فى انهى مستشفى؟.....انا جاى بسرعه "
بيدخل حسين اوضته بيغير هدومه وبياخد مفاتيح عربيته وهو خارج بتخرج أحسان من أوضتها....
"استنى يا حسين انا جايه معاك"
بيخرج حسين ووراه أحسان وبتقفل باب الشقه وراها
****************************
شريف فى عربيته....موبايله بيرن....
"الو...ايه يا محمد....فى اخبار جديده؟.....سيب الملف على مكتبى وانا ساعه وهرجع وهبقى اشوفه....خليه يفضل مراقبه ويجيبلى تحركاته أول بأول....لو فى جديد بلغنى"
بيوصل شريف قدام العماره اللى ساكن فيها ...بيخرج من عربيته...وبيطلع شقته.....شريف اول ما فتح الباب...بتقابله عواطف....
"حمدلله على السلامه يا شريف"
" الله يسلمك يا ماما"
"أحضرلك الغدا؟"
"لا يا حبيبتى مليش نفس"
"كنت عايزه اتكلم معاك فى موضوع"
"مش فاضى يا ماما ..يا دوب هاخد دُش واغير هدومى وارجع القسم تانى"
"يابنى انا مش عارفه اشوفك ولا اتلم عليك...أمبارح جيت متأخر وخرجت الصبح بدرى"
"مش فاضى يا ماما"
بيقولها شريف وهو داخل أوضته......
"هنروح نقابل أهل العروسه أمته؟"
شريف اول ما سمع كلام عواطف وقف مكان ....رجعلها تانى ووقف قدامها....
"بتقولى ايه؟"
"بقولك هنروح نتعرف على اهل عروستك أمته"
"بتتكلمى جد يا ماما؟"
"هى الحاجات دى فيها هزار "
"انا مش مصدق نفسى...ربنا يخليكى ليا يا حبيتى"
شريف بيحضن مامته وبيبوس ايدها....
"انا هكلم نيهال واقولها على الخبر الحلو ده...دى أكيد هتطير من الفرحه"
بيحاول شريف يتصل بينهال ..لكن تليفونها غير متاح...بيفتكر انها مع والدة أميره عند جاسر فى النيابه...بيبص شريف لـ عواطف وهو مستغرب من التغير المفاجىء....
"ايه اللى حصل يا ماما خلاكى تغيرى رأيك؟"
"انت.....انت عارف انا بحبك قد ايه؟...وكل اللى يهمنى فى الدنيا دى سعادتك انت وأخوك"
"ماما يا حبيبتى ....انا عارفك كويس.....قوليلى بصراحه....ايه اللى حصل"
بتسكت عواطف....شريف بيبصلها ومستنى منها رد...
"ماما؟"
"خالتك كانت عندى أمبارح"
"وبعدين"
"وبعدين قالتلى ان مها اتقدملها واحد زميلها فى الشغل ..وان مها بتحبه وموافقه عليه"
شريف بيفتكر كلامه مع مها ....بيحس براحه كبيره بعد ما سمع الكلام ده...بيفتكر نيهال بيبتسم...
"انت مبسوط كده ليه؟"
"عايزانى أعمل ايه يا حبيبتى....انا قولتلك 100 مره مها زى أختى ...وأكيد اللى يسعدها هيسعدنى"
"وانا اللى كنت فاكراك هتزعل اما تسمع الخبر ده"
"وهزعل ليه ...يا ماما يا حبيبتى انا عمرى ما حبيت ولا هحب غير نيهال.....وان شاء الله اما تتعرفى عليها هتحبيها انتى كمان زيى واكتر كمان"
"أما نشوف"بتقول عواطف من غير نفس
"انا داخله اشوف الاكل اللى على النار قبل ما يتحرق..."
بتدخل عواطف المطبخ.....وشريف بيدخل أوضته
*****************************
جاسر قاعد على الكرسى وحاطط راسه بين أيديه...
"قولى يا جاسر يابنى ايه اللى حصل بالظبط"
"أتكلم يا جاسر"
جاسر بيبص لـ ناديه وبيوجه كلامه لها...
"انا هحكي لك كل اللى حصل"
"أتكلم يا بنى انا سمعاك"
"قبل وفاة أميره بكام يوم....كنت راجع من الشغل متأخر....فلاش باك مع صوت جاسر وهو بيحكى..
دخلت لقيت أميره نايمه على كنبة الانتريه....حاولت اصحى أميره علشان تنام فى اوضتها....
"أميره...أميره...اصحى يا حبيبتى نامى على السرير أحسن"
"انت جيت أمتى يا حبيبى"
"انا لسه واصل"
"هقوم احضرلك العشا"
"انا اتعشيت فى الشركه "
"مش عايز حاجه قبل ما انام "
"لا يا يا حبيبتى ...تصبحى على خير"
دخلت نامت وان فضلت قاعد قدام التلفزيون شويه....وبعدها سمعت صوت موبايلها جنبى بيرن...مسكت الموبايل لقيته رقم متسجل بحرف ال"س"...ماردّتش بعد دقيقتين رن تانى رديت اشوف مين اللى بيتصل فى الوقت ده...
"الو..الو.."
مفيش حد رد عليا....شكيت ...قعدت اقلب فى التليفون اشوف اى حاجه ليها علاقه بالاسم دورت فى الرسايل وفى المكالمات لقيت الرقم بيتصل بيها بشكل يومى...الشك بدأ يزيد....وانا بدور لقيت مكالمات مسجله شغلتها ....سمعت كلام....كنت أتمنى انى أموت قبل ما اسمع أميره بتقوله لغيرى....حسيت زى ما يكون حد ضربنى بسكينه فى قلبى..كنت عايز ادخل اصحى أميره واسألها مين الشخص ده وفعلا قومت وقربت من الاوضه ولسه هفتح الباب...فكرت انى لازم أتاكد من خيانتها ليا ولازم امسكهم متلبسين بعدها قولتلها انى هسافر شرم وهبات هناك وهرجع تانى يوم وخرجت ....فى اليوم ده قولت لـ بابا ان عربيتى عطلانه وعند الميكانيكى ....أخدت عربية بابا وقعدت فى العربيه طول اليوم براقب العماره...شوفت نيهال وهى داخله العماره وشفتها وهى خارجه وبعدها بشويه دخل وليد.....دماغى كانت هتنفجر من الصداع ....روحت الصيدليه وجبت حاجه للصداع ورجعت قعدت فى العربيه....وفضلت طول الليل قاعد فى العربيه براقب العماره ....تانى يوم الصبح رجعت الشقه فتحتها...دخلت دورت على أميره ملقتهاش كنت هتجنن هتكون راحت فين انا طول الليل مشفتش حد خرج من العماره غير البواب وجارتنا اللى ساكنه فى الدور الاول..حتى وليد مشفتوش وهو خارج ..قولت ممكن تكون أميره خرجت مع وليد وباتت عندكوا...انا غبت عن العماره ربع ساعه بالظبط ....وبعد كده اتصلت بيكوا علشان اسأل عليها .....وباقى الحكايه كلكوا عارفينها "
ناديه وهى بتعيط "أميره بنتى تعمل كده...انا حاسه انك بتتكلم عن حد تانى.... مش أميره بنتى اللى تخون جوزها "
جاسر "اللى عايزك تعرفيه انى عمرى ما أذيت أميره ...حتى بعد الكلام اللى سمعته معرفتش أكرهها...وكنت بلوم نفسى وبقول لنفسى اكيد انا مقصر معاها فى حاجه وحتى بعد ما ماتت كان نفسى تسامحنى لو كنت أذيتها فى يوم من الايام من غير ما اقصد "
نيهال بتبص لـ جاسر....
"وليه ما ما اتكلمتش من الاول ....ليه ما دافعتش عن نفسك"
"ماكنش ينفع....معنى انى أبرأ نفسى او اتكلم يعنى هفضح أميره وانا عمرى ما كنت هعمل كده حتى لو هاخد أعدام....ولو أنتوا معرفتوش بالمكالمات اللى على موبايل أميره انا كنت عمرى ما هتكلم"
"تفتكر مين اللى له مصلحه من موت أميره؟"
"معرفش"
"طيب اللى قتلها خرج بيها ازاى من العماره وانت كنت مراقب العماره طول الليل"
"انا لحد دلوقتى هتجنن ازاى اللى قتلها خرج بيها من العماره .."
بيسكت جاسر شويه وبيفكر ..."افتكرت ....باب الجراش اللى بيطلع على الشارع الخلفى.....أكيد اللى قتلها خرج منه علشان كده انا مقدرتش اشوفه "
***************************
نيهال وناديه فى عربية نيهال....
"انا مش مصدقه ان أميره تعمل كده يا نيهال"
"انا عارفه يا طنط ان الموضوع صعب...بس احنا منعرفش ايه اللى حصل معاها وخلاها تعمل كده"
"ايه المبرر اللى يخلى واحده تخون جوزها....."
بيرن تليفون نيهال ...
"الوو...ايوه يا شريف....لا مش هعرف أقابلك دلوقتى ....خلاص..... هعدى عليك ......مع السلامه"
بتوّصل نيهال ناديه وبتطلع معاها لحد الشقه....بتستأذن نيهال علشان تمشى قبل ما بتوصل الاسانسير ...بتسمع صوت...بتبص بتلاقى ناديه واقعه فى الارض
بتجرى نيهال عليها وبتحاول تفوّق فيها....بتخبط نيهال على شقة حسين.... الجيران بيسمعوا صوت نيهال بيخرجوا بسرعه ....بيشيلوا ناديه وبيدخلوها شقتها...نيهال بتنادى على حسين واحسان مش بتلاقى حد.....بعد نص ساعه...بتفوق ناديه وبتفتح عنيها...بتشوف نيهال والدكتور واقفين جنب السرير ...
"ايه اللى حصل"
"مفيش حاجه يا طنط ...انتى كويسه الحمد لله"
"حسين فين؟"
"بيوّصل طنط أحسان ...انا اتصلت بيه وقال انه مش هيتأخر "
..بيستاذن الدكتور وبيمشى.....
"معلش يا طنط انا لازم استأذن دلوقتى ....انا اتصلت بـ ماما وهى هتيجى تقعد معاكى ...عندى مشوار مهم لازم اروحه"
بيرن جرس الباب....بتفتح نيهال ...
"تعالى يا ماما أتاخرتى كده ليه.؟"
"انتى عارفه يا نيهال ...الطريق زحمه...انتى أول ما اتصلتى بيا انا سبت اللى فى ايدى وجيت علطول"
"طنط ناديه فى اوضتها ...أدخُلي لها وانا همشى"
"رايحه فين"
"وليد عمل حادثه واتنقل المستشفى انا كلمت عمو حسين وهو عنده هناك انا لازم اروح اطمن عليه....متقوليش حاجه لطنط ناديه"
"ماشى يا حبيبتى.... روحى انتى مع السلامه"
بتخرج نيهال وبتركب عربيتها وبتوصل المستشفى...بتدخل نيهال المستشفى بتلاقى احسان وحسين قاعدين فى الاستقبال... بتسلم على حسين وأحسان...
"خير يا طنط...ايه اللى حصل لوليد"
"مش عارفين حاجه يا نيهال...أحنا جالنا اتصال ان وليد عمل حادثه واتنقل المستشفى"
"ووليد فين دلوقتى؟"
حسين بيرد"فى العنايه"
"ايه؟...فى العنايه..الدكتور قالكوا ايه بالظبط؟"
"قال ان عنده كسر فى ايده ورجله ونزيف فى المخ وبيقول ال 24 ساعه اللى جايين هم اللى هيحددوا حالته بالظبط"
"ماتقلقوش ...انا شاء الله وليد هيبقى كويس .....الحادثه حصلت ازاى"
"مش عارفين بيقولوا....فى عربيه خبطتوا قدام الشركه وهربت "
أحسان "استرها معانا يارب....كفايه اللى حصلنا "
نيهال محتاره تقولهم على وضع ناديه ولا لا....
بتقول لنفسها...
"استرها يارب"
</string>
    <string name="C23">الحلقه الثالثه والعشرين

نيهال وصلت عند شريف....شريف بييقوم يقابلها...
بتدخل نيهال والحزن واضح على وشها....بتقعد نيهال وشريف بيقعد جنبها....
"مالك يا نيهال"
"وليد عمل حادثه"
"أيه؟...وهو عامل ايه دلوقتى"
"حالته حرجه...الدكاتره بيقولوا لو الـ 24 الجايين عدوا على خير يبقى هيعيش"
"الف سلامه عليه.....متقلقيش ان شاء الله هيقوم بالسلامه"
"يارب يا شريف ....باباه ومامته مش هيستحملوا حاجه تانيه....كفايه اللى جرالهم"
"وليد قوى وان شاء الله هيقوم ويرجع زى الاول واحسن كمان"
"يااارب"
"كنت عايز اسألك عن حاجه يا نيهال"
"خير يا شريف"
"انا عارف انك زعلانه علشان وليد بس السؤال ده هيريحنى"
"أسأل ...أنا سمعاك"
"تعرفى حسام موافى منين؟"
*****************************
وفاء قاعده جنب ناديه على السرير ....
"معلش يا وفاء تعبتكوا معايا"
"تعبك راحه.....وبعدين احنا أهل...وعيب تقولى الكلام ده"
"انا قلقانه.... حسين أتاخر .... ناولينى التليفون .....هشوفه أتاخر ليه "
"زمانه جاى ...ريحى نفسك انتى"
ناديه بتبص بقلق لـ وفاء....
"هو حصل حاجه وانتوا مخبين عليا"
"هنخبى عليكى ايه بس"
"مش عارفه....بس نيهال خرجت وهى مستعجله وانتى زى ما يكون فى حاجه عايزه تقوليها....قوليلى ايه اللى حصل ومتخبيش عليا"
"مفيش حاجه حصلت صدقينى"
"هو حسين فين؟"
وفاء ساكته ومحتاره تقولها ولا لا.....
"حسين حصله حاجه؟"
وفاء ساكته ومش عارفه ترد....الدموع بتنزل من عين ناديه وبتقوم من على سريرها.....
"أكيد حسين حصل له حاجه وانتوا مخبيين عليا"
"استنى بس انتى رايحه فين.....انا هقولك على كل حاجه "
"حسين حصل له ايه"
"مش حسين...دا وليد"
"وليد ؟!!...ماله وليد؟"
*******************************
"حسام ...كان زميلنا فى الجامعه اتعرف على أميره وهم الاتنين حبوا بعض واتفقوا على الجواز وبعد ما اتخرجنا اتخطبوا وقعدوا كام سنه مخطوبين....حسام حالته الماديه كانت على قدها وكان كل شويه يأجل موضوع الفرح.....انا كنت حاسه انه كان بيلعب بأميره وحذرتها منه أكتر من مره...وياريتها كانت سمعت كلامى"
"ايه اللى حصل"
"حسام قعد فتره من غير شغل....أميره كانت شغاله فى البنك ده.....المهم حاولت بكل الطرق انها تشغّله معاها فى نفس البنك...وفعلا اشتغل....بعد ما اشتغل ....بنت مدير البنك كانت بتيجى البنك كتير....حسام عجبته البنت وعجبته فلوس أبوها.....من ساعتها بدأت الخلافات بينه وبين أميره وبطّل يكلمها ويسأل عليها ....وفـ يوم أميره شافته مع بنت المدير قاعدين فى مكان وماسكين ايد بعض...أميره راحتلهم واتخانقت معاه ورّمت دبلته فى وشه.....حسام بعدها بشهرين كان متجوز بنت المدير....أميره بعد ما عرفت حاولت تنتحر...بس الحمد لله ربنا سترها.....وليد بعدها راح له البنك واتخانقوا مع بعض وكانوا هيموتوا بعض فى اليوم ده"
"وهو كان بيحب أميره؟"
"فى رأيى ان حبه للفلوس كان اكتر من حبه لـ أميره الله يرحمها....انت بتسأل عنه ليه"
"انا من يوم ما شفته وانا مش مرتاح له....وخليت واحد يراقبه ويجيبلى اخباره"
"ووصلت لايه؟"
"مفيش حاجه مهمه....حياته كلها بين بيته والبنك وشقه تانيه دا عنوانها" بيدى شريف العنوان لـ نيهال
"دا عنوان شقة باباه الله يرحمه"
"وانتى عرفتى منين"
"روحت انا واميره علشان نعزيه يوم وفاة باباه ومامته"
"انت شاكك فى حاجه؟"
"بصراحه ومش عايزك تزعلى انا افتكرت فيه بينكوا حاجه....خصوصا انه واخد عليكى فى الكلام وانتى كنتى مرتبكه يوم ما شفتيه....كلامكوا حسسنى ان فيه حاجه مش طبيعيه"
"انا فعلا كنت مرتبكه ...انا مكنتش متوقعه انه ينادى عليا ويكلمنى بعد اللى عمله مع أميره الله يرحمها....خصوصا انى مشفتهوش بقالى فتره كبيره"
"على فكره انا بغير عليكى من الهوا اللى بيلمسك"
بيبص لـ نيهال وهو مبتسم...
"انا عاوز أقولك على خبر هيفرحك"
"انا نفسى فعلا اسمع حاجه تفرحنى"
"ماماه عايزه تشوفك وتتعرف عليكى انتى ومامتك"
"بجد يا شريف "
"اه والله بجد....شوفى الميعاد المناسب وقوليلى "
"حاضر"
***************************
ناديه داخله المستشفى ومعاها وفاء....بتسأل على مكان العنايه....بتوصل للعنايه شافت حسين وأحسان قاعدين على كراسى قريبه من العنايه...بتقرب منهم...
"حسين ...طمنى وليد عامل ايه"
"أدعيله يا ناديه"
"هو فين ؟....انا عايزه اشوفه"
"فى العنايه والدكتور مانع الزياره"
"فى العنايه ؟!!...للدرجادى حالته صعبه"
"عنده كسور فى ايده ورجله ونزيف فى المخ"
"يارب استره معاه وخرجه بالسلامه"
بتدعى ناديه ودموعها نازله على خدها....
أحسان بتكلم وفاء...
"وانتى عرفتى منين ؟ "
وفاء بتحكى لـ أحسان كل اللى حصل مع نيهال وناديه..
"كل ده حصل وأحنا منعرفش....الف شكر ليكى انتى ونيهال...تعبناكوا معانا"
"متقوليش كده المهم انها قامت بالسلامه....مابطلتش عياط لما عرفت اللى حصل لـ وليد....وصممت انها تيجى"
"وانتوا عرفتوا ازاى مكان المستشفى"
"كلمت نيهال وهى عطتنى العنوان....ربنا يقومه بالسلامه"
"يارب"
ناديه بتكلم حسين.....
"أحنا ايه اللى بيحصلنا دا يا حسين...أحنا عملنا ايه وحش فى حياتنا علشان يحصلنا كده"
"دا أمر الله يا ناديه.....الحمد لله على كل حاجه "
"يارب لو عملنا ذنب او ظلمنا حد...أنتقم مننا أحنا ....يارب اشفيه وقومه بالسلامه يارب"
***************************
وفاء بترجع البيت...بتنادى على نيهال....
"ايوا يا ماما ...انا فى أوضتى "
بتفتح وفاء باب أوضة نيهال...
"انتى جيتى أمته يا نيهال؟"
"جيت من شويه يا حبيبتى....طنط ناديه عامله ايه"
"ربنا يصبرهم يا بنتى.....دول ملحقوش ينسوا اللى حصل لـ أميره"
"انا خايفه عليهم أوى...معلش يا ماما بكرا وانتى رايحه المدرسه ابقى عدى عليهم"
"أن شاء الله يا بنتى...انا كنت ناويه اعمل كده....انتى اتعشيتى ولا لسه"
"لا يا حبيبتى...انا كنت هنام....اتعشى انتى "
"انا كمان مليش نفس وهدخل انام....تصبحى على خير "
"وانتى من أهله"
نيهال نايمه على سريرها وبتبص لصورة أميره....بتفتكر حسام ....بتقوم تجيب صورها القديمه هى وأميره وحسام...وبتقلب فى الصوره ...بتبص لحسام أميره....وبتقول لنفسها...
"راح فين الحب ده يا حسام "
نيهال بتقلب فى الصور....بتشوف حاجه فى صوره بتلفت انتباها بتمسكها وبتبص فيها....بتبص لحسام وبتركز نظرها على ايده.....
"ايه ده؟!!!!!....دا نفس الخاتم اللى انا شفته فى الحلم "
بتفتكر نيهال الحلم ...التليفون والبنك والخاتم....كل حاجه بتشير لـ حسام.....بتقوله لنفسها
"والسلسله ايه علاقته بالسلسله؟....انا لازم اقابل المكوجى ده...."
بتمسك نيهال تليفونها بسرعه وبتكلم شريف...
"الو...ايوه يا شريف...كنت هنام...بس كنت عايزه أطلب منك طلب....كنت عايزه اذن بزيارة المكوجى اللى لقى السلسله وعايزه اقابل جاسر.....هبقى أحكيلك على كل حاجه بعدين...ماشى.....مع السلامه"
نيهال ماسكه الصوره ومركزه فيها أوووى
****************************
تانى يوم نيهال فى النيابه ....جاسر بيدخل مكتب وكيل النيابه....وكيل النيابه بيخرج من المكتب...
"ازيك يا جاسر....عامل ايه النهارده"
جاسر بيبص لـ نيهال ومستغرب من اسلوبها...
"انا عارفه انى غلطت انى شكيت فيك....بس حط نفسك مكانى...لو لقيت كل الادله بتثبت التهمه ...هتعمل ايه "
جاسر بيبص لـ نيهال ومش بيرد...
"انا جايه النهارده اصلح كل حاجه....انا هدافع عنك....انا متأكده انك برىء"
"وانتى ايه اللى غير رأيك واكد لك انى برىء"
"أميره"
"ايه؟!!"
بتحكى نيهال الحلم وكل اللى حصل لـ جاسر...
"وانتى هتثبى برأتى بالحلم"
"أنا متأكده ان أميره بتحاول تعرفنى مين اللى عمل فيها كده....انت كنت عارف ان أميره وحسام كانوا مخطوبين"
"طبعا ...أميره حكت لى على كل حاجه ...وانا اما سمعت التسجيلات حسيت انه هو....بس كنت عايز أتاكد ....بس هو ايه مصلحته....هسيتفيد ايه من قتل أميره"
"مش عارفه....بس انا هثبتلك ان حسام هو اللى عمل كده ...انا عايزاك تسامحنى على كل اللى حصل ....انت عارف أميره كانت بالنسبالى ايه"
"عارف....على العمو شكرا على زيارتك ....واتمنى فعلا انك توصلى لحاجه...كنت عايز اطلب منك طلب قبل ما أخرج"
"اتفضل يا جاسر"
"خلى بالك من بابا....هو ملهوش حد فى الدنيا غيرى بعد ماما"
"انت شوفته؟"
"أيوه شوفته ...جالى أمبارح وانا قولتله كل حاجه وهو صدقنى "
"متقلقش يا جاسر....انا هكون جنبه وجنبك فى اى حاجه تحتاجوها"
بيخرج جاسر وبعدها بخمس دقايق بيدخل عمرو المكوجى..
"تعالا يا عمرو ....اتفضل اقعد "
بيقعد عمرو وبيبص لـ نيهال بقلق...
"قولّى يا عمرو...انت عارف عقوبة الاشتراك فى جريمة قتل قد ايه؟"
"قتل ...قتل ايه؟"
"قتل أميره...زوجة المهندس جاسر...المهندس جاسر قالى انك اشتركت معاه فى الجريمه وانك أخدت السلسله تخليص حق"
"ايه؟....انا ماقتلتش حد....والله ماقتلت حد"
"انا مصدقالك يا عمرو....بس النيابه والمحكمه عايزين أدله وانت معندكش دليل على كلامك....عقوبتك ممكن توصل للأعدام"
"أعدام؟!!....انا معملتش حاجه"
"انا ممكن اسأعدك ...بس لو فتّحت مخك معايا"
عمرو بيبص لـ نيهال وعايز يفم هى تقصد ايه...
"تقصدى ايه يا استاذه؟"
"تقولى انت جبت السلسله منين وانا هخرجك من القضيه زى الشعره من العجينه"
"انا قولت كل حاجه للباشا ...انا لقيتها فى الدكان عندى"
"من الواضح انك مش عايزنى اساعدك....يلا بقى انت الخسران....كنت هتطلعلك بمصلحه حلوه"
"مصلحة ايه؟"
"قولى جبت السلسله منين؟وانا هخرجك من هنا وهديك 20 الف جنيه"
"ايه؟"
"نخليهم 30الف"
عمرو ساكت ومش مصدق اللى بيحصل....
"40 الف ومش هزود أكتر من كده"
عمرو ما بيردش....
"انت حر...انا كنت عايزه اسأعدك...بس انت مش عايز"
بتقوم نيهال وبتقرب من الباب ولسه هتفتح...
"يا استاذه"
بتبص نيهال لـ عمرو....
"انا هقولك على كل حاجه....بس انا ايه اللى يضمن لى انك هتنفذى الكلام اللى قولتيه؟"
"انا مش هكدب عليك ..لو ليك حد براا ادينى رقم تليفونه وانا هقابله واديله الفلوس....وهخرجك زى ما وعدتك"
"أنا هحكى لحضرتك كل حاجه"
"أحكى ...انا سمعاك"
"من فتره جالى واحد وقالى انه جايبلى شغلانه وهاكل منها الشهد....قالى انت هتاخد السلسله دى وتحاول تبيعها فى مكان قريب ....وانت بتبيعها هيتقبض عليك وهتروح القسم وهتقول انك لقيتها فى بنطلون المهندس جاسر وهديك 20 الف جنيه وهتخرج بعدها باسبوعين....انا رفضت فى الاول....بس هو مسكتش لحد ما اقتعنى ...وزغلل عينى بالفلوس...أخدت منه 10الاف وقالى الباقى بعد الخروج ....انا وافقت وعملت اللى هو عايزه"
"اسمه ايه اللى اخدت منه السلسله"
"اسمه الاستاذ حسام.....هو شاب كده فى سنى....وكل اللى اعرفه مكان البنك اللى شغال فيه"
"ماشى ياعمرو....انا لسه عند وعدى"
بتاخد نيهال الرقم من عمرو...
"انا هتصل بقريبك وأديله نص الفلوس وأما تعترف بكل حاجه قدام النيابه وتخرج ان شاء الله هديك النص التانى"
بيدخل وكيل النيابه وبينادى على العسكرى علشان ياخد عمرو...نيهال بتشكره وبتستأذن...
****************************
نيهال بتوصل المستشفى...بتشوف حسين واحسان وناديه واقفين مع الدكتور....والفرح على وشوشهم..بتسلم عليهم...
"خير يا عمو....ايه الاخبار طمنونى على وليد"
"الحمد لله يا بنتى...الدكتور طمنى وقال انه عدى مرحلة الخطر واول ما الحاله تتحسن هينقله فى اوضه عاديه"
"الحمد لله...ما تعرفوش انا فرحانه قد ايه"
أحسان "الف شكر ليك يا نيهال على اللى عملتيه معانا"
"العفو يا طنط....هو انا مش بنتكوا ولا ايه....عامله ايه يا طنط النهارده؟"
ناديه"الحمد لله يا نيهال.....معلش يا بنتى تعبتك معايا"
"تعبك راحه يا حبيبتى....الف حمدلله على سلامة وليد"
"الله يسلمك"
نيهال بعد ما اطمنت على وليد وانه عدى مرحلة الخطر بتستأذن نيهال وبتخرج من المستشفى
******************************
نيهال واقفه قدام البنك....بعد نص ساعه بيخرج حسام من البنك وبيركب عربيته وبيمشى...نيهال بتمشى وراه....بيوصل حسام عند العماره اللى فيها شقة باباه....وبيدخل العماره وبعد أكتر من ساعه ونص بينزل من العماره وبيمشى....نيهال بتقول لنفسها
"هو جه الشقه هنا ليه....انا حاسه انى هلاقى هنا الدليل اللى هيثبت ان هو اللى قتل أميره."
بتنزل من عربيتها....وبتدخل العماره وبتوصل عند الشقه....بتخبط على الباب وبترن الجرس بس مفيش حد بيرد....بتتأكد ان الشقه مش مسكونه...بتخرج من العماره وبتوصل لاقرب محل لنسخ المفايتح....بتدخل المحل...
"لو سمحت...انا نسيت مفتاحى فى الشقه ...كنت عايزه حد يجى معايا يفتح لى الباب"
صاحب المحل بيبعت واحد معاها يفتح لها الباب....بيوصلوا للعماره مره تانيه...وبيطلعوا الشقه....
العامل"المكان هنا هادى أوووى ويخوّف...انتوا عايشين هنا ازاى"
"لا أحنا مش عايشين هنا.....بس الشقه دى كانت بتاعت بابا الله يرحمه وفيها كل حاجه.....وفيه حاجات محتاجاها ضرورى علشان مسافره"
بينتهى العامل من فتح الباب....
"اتفضلى حضرتك.."
"عايز كام"
"اللى تدفعيه"
بياخد العامل فلوسه وبينزل.....نيهال بتدخل الشقه وهى خايفه....بتفتح الباب بالراحه وبتدخل ....الشقه ضلمه....بتخبط فى كرسى السفرا وهى ماشيه ....بتلاقى أوضه فيها نور....بتجرى عليها وبتحاول تفتحها....بتلاقيها مقفوله بالمفتاح....بعد محاولات بتتمكن من وفتح باب الاوضه ...نيهال بتفتح باب الاوضه....وبتخطوا خطوه واحده جوّه الاوضه ....بتبص وهى مصدومه ومش بتتكلم....لسه هتنطق...بتنضرب على راسها وبتقع على الارض مُغمى عليها
</string>
    <string name="C24">الحلقه الاخيره

شريف فى مكتبه....بيخّبط الباب....
"أدخُل"
بيتفتح الباب وبيدخل محمد...
"تعالا يا محمد....فيه جديد؟"
"فى حاجات مهمه حصلت ولازم حضرتك تعرفها"
"قول يا محمد.....ايه اللى حصل"
"الراجل اللى حضرتك كنت مكلّفه بمراقبة حسام موافى"
"ماله"
"هو استمر فى مراقبته....بس النهارده بعد ما راح الشقه اللى بيروحها كل يوم ونزل...."
"كمل يا محمد...فيه ايه؟"
"الاستاذه نيهال دخلت الشقه وبعد ربع ساعه رجع حسام وبعد بحوالى نص ساعه نزلوا هم الاتنين سوا"
"ايه ...انت بتقول ايه...نيهال وحسام؟...وبعدين راحوا فين؟"
"هو فضل وراهم...بس هم حسوا ان فيه حد بيراقبهم وقدروا يهربوا منه"
بيمسك شريف تليفونه بسرعه ولسه هيتصل بـ نيهال...بيفكر انه لازم يعرف ايه اللى بينهم بالظبط....بيمسك ورقه وقلم وبيكتب رقم تليفون نيهال....وبيدى الورقه لـ محمد...
"انا عايزك تراقب الخط ده وتحددلى مكانه وتبلغنى بسرعه"
"حاضر يا فندم"
بيخرج محمد بسرعه من مكتب شريف ....شريف بيفكر...
"أيه اللى بين حسام ونيهال.....انا كنت حاسس من الاول....كده يا نيهال....دا انتى الانسانه الوحيد اللى حبيتها ووثقت فيها"
********************************
حسين وناديه فى المستشفى.....الدكتور بيخرج من عند وليد....حسين بيقرب من الدكتور...
"طمنى يا دكتور....وليد عامل ايه؟"
"اطمن....هو الحمد لله حالته بتتحسن بشكل ملحوظ....أحتمال كبير ننقله بكره أوضه عاديه....حمدلله على سلامته"
"الف شكر ليك يا دكتور"
ناديه بتسأل حسين...
"الدكتور قالك ايه؟"
"بيقول ان وليد اتحسن وانه ممكن يتنقل بكره لـ أوضه عاديه"
"الحمد لله....الف حمد وشكر ليك يارب"
"انا هتصل بأحسان أطمنها"
بيمسك حسين موبايله...وبيتصل بأحسان...
"الو..ايوه يا أحسان....وليد الحمد لله كويس...الدكتور طمنا عليه....لا ماتجيش....أحنا شويه وهنيجى....يارب....مع السلامه"
بينهى حسين مكالمته مع أحسان...
"هو أحنا هنروّح ونسيب وليد لوحده هنا؟"
"وأحنا وجودنا عاملّه ايه....انتى شايفه الدكتور مانع زيارته...هنروّح نرتاح فى البيت ونغير هدومنا ونرجع الصبح ان شاء الله"
بتقتنع ناديه بكلام حسين....وبعد نص ساعه بيخرجوا من المستشفى..
*************************************
شريف فى مكتبه ...القلق والتوتر باين على وشه...بيخبط الباب...
"أدخُل يا محمد"
بيتفتح الباب وبيدخل محمد..
"وصلت لايه"
"قدرنا نحدد مكانهم"
"هم فين؟"
"فى مطار القاهره"
"المطار؟....أكيد هيهربوا.....أتصل بأمن المطار وبلغهم بأسمائهم ومواصفاتهم"
شريف بيخلص كلامه وبيقوم من على مكتبه....
"على فين يا فندم؟"
"لازم الحقهم ..قبل ما يهربوا"
بيخرج شريف من مكتبه بسرعه وبيركب عربيته وبيتوجه للمطار....شريف بيسوق بأقصى سرعه لدرجه انه كان هيعمل أكتر من حادثه فى الطريق......بيوصل شريف مطار القاهره...بينزل من عربيته بسرعه وبيدخل المطار...الامن بينادى عليه.....
"يا أستاااذ...مينفعش توقف عربيتك هنا"
شريف مش بيرد بيدخل المطار وعنيه بتدوّر على نيهال وحسام ...بيدخل على مكان التذاكر علشان يعرف حسام سافر ولا لا....بيفتح الباب وبيدخل من غير استأذان....
الموظفه"انت مين وازاى تدخل من غير استأذان؟"
"انا المقدم شريف عنتر مباحث"
بيقولها شريف وهو ماسك الكارنيه فى ايده لآثبات شخصيته....الموظفه بعد ما أتأكدت من شخصية شريف....
"اتفضل يا فندم...ازاى اقدر اساعد حضرتك؟"
"كنت عايز اعرف لو فيه تذكره بأسم حسام موافى ؟"
بتدور الموظفه فى الكمبيوتر....
"حسام...حسام....حسااام أهو....حسام موافى عبد العاطى"
"استخدم التذكره ولا لسه"
"هو اشترى تذكرتين لـ أيطاليا....بس لسه ماستخدمهمش"
"التذكره التانيه بأسم مين؟"
"بأسم أخته...سماح موافى عبد العاطى "
"أخته؟!!!"
بيخرج شريف بسرعه وبيدور على مكان غرف المراقبه وأمن المطار...بيوصل شريف لغرف المراقبه...وبيدخُل وبعد ما بيعرفهم بنفسه....
"انا عايز اشوف كل كاميرات المراقبه"
بيقرب من الموظف المسئول عن كاميرات المراقبه.....الموظف بيغير شاشة كاميرات المراقبه لـ شريف ....شريف شاف حسام فى الصوره....
"ارجع تانى كده"
بيرجّع الموظف الشاشه....
"قرب من الشاب والبنت اللى قاعدين دووول"
بيقرب الموظف منهم...
"مش هُمّا......كمل"
بيستمر الموظف وشريف متابع الشاشات بعنايه....
"استنى.....قرب من دوول"
بيقرب الموظف....
"أخيرا وقعت يا حسام...انا عايز اشوف وش البنت اللى معاه؟"
"مش واضح يا فندم"
"حاول من اى كاميرا تانيه"
"للأسف المكان ده مفيهوش الا كاميرا واحده"
بيخرج شريف وهو بيجرى وبيتوجه للمكان اللى شافهم فيه...مش بيلاقى حد....بيلف وبيبص للناس كلها...بيجرى على حمامات المطار....بيدخل حمامات السيدات...وبيفتش فيها ومش بيهتم لكلام السيدات الموجوده.....بيخرج من حمام السيدات وبيدخل حمام الرجال....بيدور فيه ...مش بيلاقى حاجه....وهو خارج من الحمام...بيضرب الباب برجله....
"هيكونوا راحوا فين...."
بيخرج شريف وبيكمل بحث فى المطار لحد ما وصل لباب الخروج من المطار....فقد شريف الامل ان يقدر يمسك حسام وتأكد انه أكيد حس بحاجه وهرب....شريف بيرفع نظره لفوق.....بيشوف حسام وواحده وهم بيقربوا من باب الخروج بيجرى شريف ناحيته وبيمسك مسدسه فى ايده وبيوجهه ناحية حسام ....
"حسام.... أقف مكانك انت وهى"
بيُقف حسام مكانه....
"لفوا بالراحه انتوا الاتنين....والله ووقعتوا..."
بيلفوّا هم الاتنين بالراحه...شريف مستنى يشوف نظرة نيهال له بعد اللى عملته....اول ماجت عنيهم على بعض...شريف مصدوم ومش قادر يتكلم....
"أنتى؟!!!!!!!!!!!!!!!!!!!!!"
*********************************
نيهال بتفتح عنيها ببطئ....مش شايفه حاجه من الضلمه...
بتحّسس بايديها على الارض وبتدوّر على شنطتها....بتقوم وهى حاسه بدوخه....بتوصل للباب بتحاول تفتحه...بس الباب مقفول من برا....بتخبط نيهال على الباب....بتسمع اصوات وحركه بسيطه فى الاوضه....نيهال مش قادره تتكلم من خوفها....بتنادى بصوت واطى....
"افتحوا.. حرام عليكوا ...فى حاجات بتتحرك فى الاوضه "
*********************************
شريف بيبص لهم وهو مصدوم.....بيتجمع أمن المطار...وبيبلغوا شريف ان القوه جايه فى الطريق....شريف بيتكلم بصوت متقطع
"أنـ..تـ ..ى عايشه؟"
أميره بتعيط ومش بتتكلم....شريف بيفتكر نيهال....
"نيهال فين؟؟؟؟"
مفيش حد فيهم بيّرُد .....
"ردّوا عليا نيهال فين؟"
بتّرُد أميره بصوت واطى مختلط بالعياط...
"حسام حبسها فى أوضه فى الشقه؟"
"ايه؟!...حبسها"
بيوصل محمد ومعاه القوه....شريف بيؤمر محمد يا خدهم معاه القسم....
"وحضرتك مش جاى معانا يا فندم؟"
"فى مشوار ضرورى لازم اعمله ...مش هتأخر"
بيخرج شريف من المطار...وبيركب عربيته بسرعه وبيسوق بسرعه عاليه جدا لحد ما وصل للعماره اللى فيها شقة حسام....بيطلع الشقه بسرعه...بيكسر الباب..ودخل الشقهوهو بيبص حواليه ...بس مش بيشوف حاجه من الضلمه....بينادى على نيهال....
"نيهاااال....نيهاااال"
بيسمع صوت واطى واصل من أوضه.....
"أنا هنا يا شريف"
بيقرب شريف من الاوضه وبيكسر باب الاوضه....
نيهال اول ما شافت شريف حضتنه ...وهو كمان حضنها...
"نيهال....حبيبتى.....سامحينى يا نيهال"
نيهال مش بترد ....احساسها بالآمان وهى فى حضن شريف نساها كل اللى حصلها.....نيهال بتقول لشريف وهى فى حضنه...
"شريف؟"
"نعم"
"أميره عايشه"
"أنا عرفت كل حاجه"
*************************************
شريف بيدخل القسم وماسك نيهال فى أيده...محمد بيقابله فى الطرقه....شريف بيكلم محمد....
"هُم فين؟"
"فى الحبس يا فندم؟"
"أبعتلى أميره وسيب حسام دلوقتى"
بيدخل شرييف ونيهال المكتب وبعد 5 دقايق..بيخبط الباب وبيدخل محمد ومعاه أميره....نيهال أول ما شافت أميره..بتقوم بسرعه وبيجروا هم الاتنين على بعض...والاتنين أصبحوا روحين فى جسد واحد....كل واحده فيهم بتعيط وبتحضن التانيه بكل قوتها....
"واحشتنى"
"وانتى كمان"
"ماتعرفيش انا مُت كام مره فى اليوم من غيرك"
"وانتى ما تعرفيش انا الايام عدت عليا ازاى وانتى مش معايا"
"ربنا ما يفرقنا أبدا عن بعض تانى"
"يارب"
بعد المشاعر القويه اللى بين نيهال وأميره ...هم الاتنين لسه حاضنين بعض....شريف بيقول لهم...
"نيهال ...أميره ....ممكن تقعدوا"
نيهال وأميره بيقعدوا هم الاتنين وهم ماسكين فى ايد بعض....شريف بيوجهه كلامه لـ أميره ....
"ممكن تقولي لنا ايه اللى حصل معاكى بالظبط؟"
أميره بتفتكر اللى حصلها بتعيط....نيهال بتحاول تهديها وبتمسح دموعها....
وبتحاول تساعد أميره انها تحكى كل اللى حصل...
"أتكلمى يا أميره...متخافيش مفيش حد هيقدر يلمسك هنا"
أميره بتحس بالامان شويه وبتقرر انها تحكى كل اللى حصل....
"طبعا يا نيهال انتى عارفه ان حسام كان بيحاول يكلمنى ...وانى كنت بحاول أصده"
"عارفه...بس ليه كلمتيه....انا سمعت كل المكالمات اللى انتى مسجلاها على موبايلك"
"أهى المكالمات دى كانت السبب فى اللى حصلى"
"ليه يا أميره...أتكلمى؟"
"حسام كان علطول بيحاول يقرب منى...وانا أكتر من مره هددته انى هقول لمراته...بس هو مابطلش....قررت انى لازم يكون معايا حاجه أقدر اهدده بيها علشان يبعد عنى ويخرج من حياتى....كان بيتصل بيا كل يوم تقريبا...فيوم قررت انى أرد....وفعلا رديت .....اتكلمت انا وهو وحسستوا انى لسه بحبه وكنت بسجل كل المكالمات اللى بتحصل بينا وفـ يوم هددته فعلا وقولتله انى مسجله كل المكالمات وانه لو مابعدش عنى هبعت التسجيلات لمراته.....وفعلا بطل بعدها يكلمنى لمدة يومين....ويوم انتى ما كنتى عندى....بعد انتى ما مشيتى بعدها جه وليد أخويا واتخانق معايا وزعل....وخرج وهو زعلان...جريت وراه لحد باب الشقه وانا بحاول افهمه بس هو ماسمعنيش...قررت انى انزل وراه...دخلت بسرعه غيرت هدومى وخرجت ...خرجت من الشقه وقفلت الباب....افتكرت انى نسيت الموبايل والمفاتيح...قولت مش مشكله ...انا هستنى عند بابا لحد جاسر ما يرجع من السفر...قربت من الاسانسير وفتحت باب الاسانسير ودخلت....بعدها لقيت حد مسكنى من ورا....ومحستش بحاجه ولما فوقت لقيت نفسى فى أوضه فاضيه ومربوطه فى كرسى....فضلت لحد تانى يوم وانا لوحدى....وبعدها شوفت حسام.....طول الفتره اللى خطفنى فيها كان بيضربنى وبيعذبنى....وقالى انه هينتقم من أهلى وفعلا حاول يرُّد لوليد القلم....اتفق مع ساره صاحبتى انها تبعت الورقه لـ جاسر...علشان جاسر يشك فى وليد ويتسجن وبعد كده يفكر فى التخلص من جاسر كمان....ولما جاسر ماقدمش الورقه...اتفق مع ساره انها تبعت نسخه تانيه مع اى واحد للقسم...ولما وليد طلع برائه جالى وضربنى ومنع عنى الاكل وقالى انه مش هيسيب وليد وانه لازم ينتقم منه....وبدأ يحضر لانتقامه من جاسر....هو اللى خلى المكوجى يقول انه لقى السلسله فى جيب بنطلون جاسر....وهو اللى خبط وليد بالعربيه وقالى انه مات....انا من ساعتها وانا منهاره...لحد ما جالى النهارده وقالى انه قرر يسيبنى وبعد ما نزل بشويه سمعت صوت خبط فى الشقه قولت انه أكيد رجع علشان يخرجنى...وأول ما نيهال فتحت الباب جه هوا من وراها وضربها على رسها وخلانى أبدل ملابسى مع نيهال...وهددنى انى لو مانفذتش اللى عايزه هيقتلنى...روحت معاه المطار...والباقى انت عارفه"
"والجثه اللى لقيناها جابها منين؟"
"معرفش....والله ما اعرف حاجه غير اللى قولتها"
بتعيط أميره بعد الكلام ده...وبتسأل نيهال...
"هو وليد حصله ايه"
"وليد فى المستشفى والدكاتره قالوا انه حالته اتحسنت"
"الحمد لله"
بينادى شريف على العسكرى....بيدخل العسكرى..
"ناديلى محمد بيه"
بعد دقيقتين بيدخل محمد....شريف بيطلب من أميره تكتب اسم وعنوان ساره صحبتها....بياخد شريف الورقه وبيديها لمحمد....
"تكون موجوده قدامى بكراا الصبح...."
بيخرج محمد ....نيهال بتكلم شريف ....
"وايه اللى هيتم مع أميره..؟"
"أميره هتروّح معاكى بس لازم تكون موجوده بكرا الصبح فى النيابه علشان تحضر التحقيق مع حسام"
أميره ونيهال بيبصوا لبعض وبيبتسموا وهم الاتنين لسه ماسكين فى ايد بعض....شريف بيكلم نيهال....
"استنى هوصلكوا"
بيخرج شريف ونيهال وأميره من القسم....بيركبوا العربيه وبيروحوا لـ بيت حسين....
****************************
جرس باب شقة حسين بيرن....حسين بيخرج من أوضته وهو مفزوع وناديه بتخرج وبتقف على باب الاوضه....أحسان بتفتح باب اوضتها وبتقول لحسين...
"يا ترى من اللى جاى الساعه دى....استرها يارب"
بيقرب حسين من الباب....اول ما بيفتح الباب...بيشوف أميره ووراها نيهال وشريف...
"بابا"بتقولها أميره وهى بتحضن حسين...
حسين مصدوم وحاسس انه بيحلم ....بتقرب نيهال من حسين...
"أميره عايشه يا عمى...ما ماتتش"
"انا عايشه يا بابا...انا ماموتش....وحشتنى أوووى يا حبيبى"
حسين بيحضن أميره والدموع بتنزل من عينه....
"أميره بنتى حبيبتى...."
أحسان بتنادى على حسين....
"مين يا حسين؟"
ناديه وأحسان بيقربوا من الباب بيشوفوا حسين بيحضن أميره.....
أحسان "أميره؟!!"
بعد كلمة أحسان ...ناديه بيُغمى عليها وبتقع فى الارض ...
ناديه على سريرها وقاعده جنبها أميره وأحسان ونيهال..بيحاول يفوقوا فيها.... بتفوق ناديه ...بتشوف أميره ...بتنزل الدموع من عنيها وبتحضن أميره...
"أميره؟....انتى عايشه فعلا ولا انا بحلم "
"انا عايشه يا حبيبتى وانتى مش بتحلمى"
"ماتعرفيش ايه اللى حصلى فى الايام اللى فاتت ....انا كنت بدعى ربنا انى يريحنى وأموت"
"بعد الشر عليكى يا حبيبتى"
"انا ماكنتش قادره أعيش من غيرك يا أميره....انا كنت حاسه ان روحى اتسحبت منى"
"يا حبيبتى يا ماما....انا جنبك يا حبيبتى وعمرى ما هبعد عنك تانى"
"ربنا يخليكى ليا يا بنتى"
"ويخليكى ليا يا حبيبتى"
أميره وناديه دموعهم مش مخلياهم قادرين يتكلموا ويعبروا عن أحساسهم.....شريف وحسين فى الانتريه...شريف بيحكى لحسين على كل حاجه.....نيهال بتخرج من الاوضه وبتستأذن من حسين...
"انا هروّح علشان ماما زمانها قلقانه عليا....وهاجى الصبح بدرى علشان اروح مع أميره النيابه"
"ماشى يابنتى....انا مش عارف اقولك ايه....ربنا يخليكوا لبعض وما يحرمكوا من بعض أبدا"
بتخرج نيهال وشريف وحسين بيقفل الباب وراهم وبيدخل اوضة النوم بيشوف أميره وناديه وهم بيعيطوا....واحسان قاعده جنبهم بتعيط...بيقرب من ناديه وأميره وبيحضنهم....
شريف بيوّصل نيهال لحد بابا الشقه وبيستأذن وبيمشى....
*****************************
تانى يوم فى النيابه....حسام وأميره فى مكتب وكيل النيابه...
أميره بتحكى كل حاجه...حسام ماقدرش ينكر وبيعترف بكل حاجه....بيدور الحوار بين حسام ووكيل النيابه....
"انتى ازاى خطفت أميره حسين؟"
"استنيتها بعد ما خرجت من شقتها وهى بتركب الاسانسير جيت من وراها وخدرّتها ونزلت فى الاسانسير وشيلتها وخرجت بيها من باب الجراج اللى بيطلع على الشارع الخلفى"
"وأزاى حصلت على الجثه"
"فى واحد شغال فى مشرحه ...عرفت كل حاجه عنه وعرفت ان ظروفه وحشه أوووى ..واتفقت معاه ان يجيبلى جثه تكون لسه ميته وانه هديله 20 الف جنيه وهو وافق علطول"
وكيل النيابه بيسأل عن اسم الشخص اللى شغال فى المشرحه...حسام بيقول على اسمه والمستشفى اللى بيشتغل فيها...
"كمل يا حسام وبعدين"
"وبعدين اخدت أميره وودتها شقة بابا الله يرحمه وسيبتها هناك ورحت للراجل ده وهو قالى على العنوان اللى هاخد منه الجثه واكدلى انها ميته من ساعه واحده...أخدت الجثه ورميتها فى العماره وكنت واخد الدبله والسلسه من أميره...حاولت ادخل الدبله فى ايدها بس ايدها كانت تخينه والدبله دخلت بصعوبه....وجيبت لحمه طازه لسه الدم فيها علشان الكلاب تشم ريحتها وتتلم على الجثه...هو ده كل اللى حصل"
وكيل النيابه بيكمل اسألته لحسام بخصوص جاسر وووليد وحسام بيعترف انه هو اللى عمل كل حاجه...
"وانت ليه عملت كل ده يا حسام؟"
"علىشان أميره دى حبيبتى انا.....بتاعتى انا....ومش هسمح لحد يا خدها منى"
بتمضى أميره على أقوالها وكمان حسام....بتخرج أميره بتشوف جاسر واقف جنب نيهال وحسين قدام المكتب والكلبشات فى ايديه والعسكرى واقف جنبه.....بتجرى على جاسر وبتحضنه....
"سامحنى يا جاسر...سامحنى على كل اللى عملته فيك"
" مسامحك يا أميره....نيهال حكتلى كل حاجه...وانتى كمان سامحينى لانى شكيت فيكى"
بيدخل جاسر لوكيل النيابه وبعد نص ساعه بيخرج....والفرح واضح على وشه....بيخلصوا اجراءات خروجه وبيخرجوا ..
****************************************
بعد شهر....فى بيت نيهال...وفاء وأخوها(خال نيهال) واقفين بيستقبلوا المعازيم.....بيوصل وليد وهو ماسك عكازه فى ايده ومعاه حسين..... وناديه واحسان داخلين وراهم...
بيسلموا على بعض...
ناديه "مبروك لـ نيهال ...ربنا يتمم لها على خير"
وفاء "عقبال وليد"
"هى أميره وجاسر وصلوا ولا لسه؟"
"أميره هنا من الصبح وجاسر وصل من شويه "
بيدخلوا بيسلموا على المعازيم...جاسر بيشوف وليد ...بيقوم يسنده...وليد وجاسر بيبصوا لبعض وبيضحكوا....
أحسان بتخبط على باب اوضة نيهال وبتدخل...
"ممكن ادخل يا عروسه؟"
"طبعا يا طنط ...اتفضلى"
"ايه القمرات اللى انا شايفاهم دووول....ربنا يحميكوا يارب"
أميره بتسلم على أحسان...ونيهال بتسلم علي أحسان وبعد شويه ...وبتسلم على اصحاب نيهال الموجودين معاها فى الاوضه ...بتدخل وفاء....
"بسم الله ما شاء الله.....ربنا يحرُسك يا بنتى"
"ربنا يخليكى يا ماما يا حبيبتى ومايحرمنيش منك ابدأ"
نيهال بتحضن مامتها...وبتقولها...
"كان نفسى بابا يكون معايا فى اليوم ده"
أميره "اوعى تعيطى المكياج هيتبهدل...ومفيش وقت "
بيسمعوا زغاريط من برا ...بيخبط الباب وبتدخل ناديه ...يلا يا بنات العريس وصل....نيهال ماسكه فى ايد أميره وصحابها واقفين وراها ...شريف اول ما شافها....اتسحر بجمالها ومش عارف يتكلم....الاهل كلهم بيتجمعوا....وبيقروا الفاتحه وشريف بيلبس نيهال شبكتها.....على انغام أغنية ...
"يا دبلة الخطوبه عقبالنا كلنا ....ونبنى طوبه طوبه من عش حبنا ....نتهنى فى الخطوبه ونقول من قلبنا...يا دبلة الخطوبه عقبالنا كلنا"
النهايه
</string>

</resources>
